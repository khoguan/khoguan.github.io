---
layout: post
title: 「畢業」个台語講法、呼音
date: 2020-11-07 09:46:11 +0800
author: 潘科元
categories: [語詞, 台語語詞探討]
tags: [教會公報]
---

<p>代先咱愛知影，西洋傳教士來到台灣，十九世紀就有設立各級新式學校，課程有教神學也有教一般智識，包括小學、中學、大學，當時學校名唸白話音 si&oacute;-o̍h、tiong-o̍h、tōa-o̍h。</p>
<p>完成學校的學業自然就會使畢業矣，但是白話字教會公報(1885~1968) 的文章我搜揣統計出來，二十世紀以前公報个作者眾儂無用 
chut-gia̍p / chhut-gia̍p（卒業）也無寫過 pit-gia̍p / pī-gia̍p / pi̍t-gia̍p（畢業），這是二十世紀新詞。
「卒業」來自日語無問題；若「畢業」佇戰後才大量出現，可見是來自華語。</p>
<p>十九世紀个時，怹講 chhut-o̍h。欲寫漢字就是「出學」。「出」有包含所「出自」(離開) 佮所「出到」(進入) 兩頭，實際配搭做語詞，有時干焦講「出自」迄頭，像「出學」就是；有時干焦講「出到」迄頭，像「出社會」。華語〔出山〕个〔出〕是出自；台語「出山[suann]」个「出」是出到，「山」是婉稱墓仔埔。</p>
<p>查詢 "chhut-oh8" 結果<br /> 1880年代： 2 篇<br /> 1890年代： 7 篇<br /> 1900年代： 13 篇<br /> 1910年代： 11 篇<br /> 1920年代： 3 篇<br /> 1930年代： 2 篇<br /> 計共：　　 38 篇</p>

<p style="padding-left: 30px;">文例 1889.04：<br /> <span class="highgreen">Go&aacute;n &iacute;-keng thong-ti l&iacute;n, kin-n&icirc;-bo&eacute; ū sin &ecirc; Bo̍k-su beh l&acirc;i T&acirc;i-o&acirc;n. I kin-n&icirc; tī Toā-o̍h teh tha̍k-chheh, k&agrave;u chit-tia̍p &iacute;-keng tha̍k b&ecirc;ng-pe̍k, chhut-o̍h.</span></p>

<p style="padding-left: 30px;">文例 1894.09：<br /> <span class="highgreen">Chit 8 goe̍h 16 H&uacute;-si&acirc;ⁿ saⁿ keng o̍h ū koh khui. Toā-o̍h hiān-s&icirc; ū 7 &ecirc; ha̍k-seng, sī chi̍t-l&acirc;ng t&uacute;-tio̍h ch&oacute;͘-t&ograve;ng i&aacute;u-boē k&agrave;u. T&eacute;ng-po&agrave;ⁿ-n&icirc; teh tha̍k &ecirc; Chho&agrave; Thiam-k&ugrave;i &iacute;-keng chhut-o̍h kh&igrave; tho&acirc;n tō-l&iacute;. Tiong-o̍h ū 36 &ecirc; ha̍k-seng. L&uacute;-o̍h ū 26 &ecirc; ha̍k-seng. I&ucirc;-go&acirc;n sī chiah-&ecirc; sian-siⁿ teh k&agrave;.</span></p>

<p>「卒業」正音是 chut-gia̍p，毋是 chhut-gia̍p：</p>

<p>查詢 "chut-giap8" 結果<br /> 1900年代： 27 篇<br /> 1910年代： 86 篇<br /> 1920年代：114 篇<br /> 1930年代：177 篇<br /> 1940年代： 66 篇<br /> 1950年代： 19 篇<br /> 1960年代： 7 篇<br /> 計共：　　 496 篇</p>

<p style="padding-left: 30px;">文例 1901.02:<br /> <span class="highgreen">Hiān-kim ū 3 &ecirc; ha̍k-seng chut-gia̍p, khui-chhun beh chhut-o̍h kh&igrave; tho&acirc;n-tō, chiū-sī Ong Tiau-ch&acirc;ng, L&icirc;m S&egrave;-tho&acirc;n, Chho&agrave; Thian-s&ugrave;.</span></p>

<p>對以上个文例咱通看會出，chhut-o̍h 包含「畢業」佮「離開學校」雙重含意，一个較抽象，一个較具體。</p>
<p>教會公報也捌出現 chhut-gia̍p 个講法，但是慢 chut-gia̍p 13 年，而且總數蓋少：</p>
<p>查詢 "chhut-giap8" 結果<br /> 1920年代： 4 篇<br /> 1930年代： 2 篇<br /> 1950年代： 1 篇<br /> 1960年代： 2 篇<br /> 計共：　　 9 篇</p>

<p style="padding-left: 30px;">文例 1924.06:<br /> <span class="highgreen">&Ecirc;ng-sek Sian-siⁿ Tāi-ha̍k chhut-gia̍p tńg-l&acirc;i khah-si&ocirc;ng ū chhut-se̍k l&eacute;-p&agrave;i.</span></p>
<p>可惜白話字教會公報个文章干焦到 1968 年，照阮親身个語言經驗，chhut-gia̍p 个講法佇二十世紀後期已經取代 chut-gia̍p 矣。 咱欲按怎解說 chhut-gia̍p 即種變音个因端咧？簡單解說講 chhut 是 chut 个聲母送氣化了後个讀法，總是，也可能是早年个台語儂將在來詞「出學 chhut-o̍h」佮外來詞「卒業 chut-gia̍p」kap-kap做伙，生出一个新詞 chhut-gia̍p，按呢漢字寫「出業」也是真有字眼，袂使得講毋著。</p>

<p>閣論到「畢業」，台語有幾若種異讀，至少有 pit-gia̍p、pi̍t-gia̍p、pī-gia̍p，若是 p&igrave;-gia̍p 是少年儂受華語影響个讀法。</p>
<p>查詢 "pit-giap8" 結果<br /> 1920年代： 1 篇<br /> 1930年代： 7 篇<br /> 1940年代： 22 篇<br /> 1950年代：253 篇<br /> 1960年代：191 篇<br /> 計共：　　 474 篇</p>
<p>查詢 "pit8-giap8" 結果<br /> 1920年代： 3 篇<br /> 1930年代： 10 篇<br /> 1940年代： 10 篇<br /> 1950年代： 19 篇<br /> 1960年代： 7 篇<br /> 計共：　　 49 篇</p>
<p>查詢 "pi7-giap8" 結果<br /> 計共：　　 0 篇</p>
<p>查詢 "pi3-giap8" 結果<br /> 計共：　　 0 篇</p>
<p>「畢業」个各種異讀，咱若來調查統計現代台語儂个唸法，絕對佮以上統計數字个比例差蓋濟，對其中个變化，就通看出台語即个詞講法个演變情形。</p>
<p>（2020-10-15發表佇Facebook)</p>
<p>&nbsp;</p>
<hr />
<p>&nbsp;</p>
<p>昨昏(2020-10-21)早起小弟有佇社團舉辦投票，請各位先進勾選「畢業」一詞恁个台語講法，經過35點鐘左右，目前結果是按呢：</p>
<p>------<br /> pi̍t-gia̍p（前字入聲變低調）：100票<br /> pī-gia̍p（前字變第三聲）：78票<br /> pit-gia̍p（前字入聲變懸調）：36票。<br /> ------</p>
<p>「畢」字咱對中古音韻書（「幫」母「質」韻）來推音，一直到閩台語韻書（彙音妙悟、雅俗通十五音、甘字典）、教台典的記載，攏干焦唯一音 pit。教會公報 pit-gia̍p 个講法出現 474 篇：</p>
<p>查詢 "pit-giap8" 結果<br /> 1920年代： 1 篇<br /> 1930年代： 7 篇<br /> 1940年代： 22 篇<br /> 1950年代：253 篇<br /> 1960年代：191 篇<br /> 計共：　　 474 篇</p>
<p>但是教會公報也開始出現 pi̍t-gia̍p 个異讀，只是比例只有正音 pit-gia̍p个一成爾爾：</p>
<p>查詢 "pit8-giap8" 結果<br /> 1920年代： 3 篇<br /> 1930年代： 10 篇<br /> 1940年代： 10 篇<br /> 1950年代： 19 篇<br /> 1960年代： 7 篇<br /> 計共：　　 49 篇</p>
<p>經過 50 冬到今，咱統計本社團社員的唸法，發現 pi̍t-gia̍p 个講法早就倒頭贏，大大超過 pit-gia̍p，變做三比一个程度！</p>
<p>透過教會公報佮現代台語个統計比較，咱通畫出「畢業」（乃至其他的台語詞）舊音、新音此消彼長[tsh&uacute; siau p&iacute; ti&oacute;ng]个X形曲線圖。</p>
<p>台語有一寡陰入聲（第四聲）本調个字，發展到後來，變做陽入聲（第八聲）。像【目的 bo̍k-tik】變 bo̍k-ti̍k，【建築 ki&agrave;n-tiok】變 ki&agrave;n-tio̍k，變調就變做低調。</p>
<p>「畢業」可能也是按呢，毋過咱罕得聽著「畢」字出現佇一个詞个尾字个實例，所以「畢業」可能是變調个時懸低調變了毋著去所致。台語也有別例，像「把握機會」，蓋濟儂第四聲「握」字煞佇變調个時唸低調，「祝福各位」个「福」也有即種現象。</p>
<p>閣來，pī-gia̍p 个講法按怎來个？有幾位先進認為是 pi̍t-gia̍p 前字失落 -t，是一種「懶音」个結果。</p>
<p>不而過，「完畢」个意思，閩南話古早是講做【完備 u&acirc;n-pī】，1873杜牧師廈英典就有收 o&acirc;n-pī，無收 o&acirc;n-pit，也無收 pit-gia̍p。到 1923 巴牧師廈英典補編才有收 o&acirc;n-pit 佮 pit-gia̍p、pi̍t-gia̍p。</p>
<p>「完備」佇古早歌仔冊也定定出現，像1914年廈門會文堂歌仔冊《最新父子狀元歌》就有：</p>
<blockquote class="prompt-tip">
包公再想一計智<br />就共夫人說透机<br />頂札共我縳無氣<br />摸着無脉便京疑<br />包公脉股札完備<br />牽出先生再摸起<br />果然包公脉無氣<br />太院一時苦傷悲
</blockquote>
<p>（2020-10-22發表佇Facebook）</p>

