---
layout: post
title: 台語 tshù（house）應該寫做「厝」、「茨」抑是「次」？
date: 2020-11-09 16:39:02 +0800
author: 潘科元
categories: [漢字, 台語漢字探討]
---

<p>英文 "house" 个意思，台語叫做 tsh&ugrave;，引申意思是 "home"，民間自底就一律寫做「厝」。有一寡博學个台語漢字專家，一向真不滿民間即種用法，怹引經據典，指出「厝」是「安置」，而且往往是咧安置「棺材」，用佇「停柩」，哪會使得提來講一般活儂个house/home？</p>
<p>台語即个 tsh&ugrave;，佇明朝、清朝个泉州話南管文獻就攏寫做「厝」，所以毋是日本儂、抑是蔣家軍來佔台灣，毒心醜化[tshi&uacute;-hu&agrave;]台語，才改做按呢。</p>
<p>民間借漢字來記錄在地語言，往往無咧插[tshap]伊古文本義是按怎。橫直就是「看字唸音、聽音解義」，借音了後个意思佮本義差大碼，嘛無要緊。</p>
<p>請毋通嫌民間百姓毋捌字閣兼無衛生，死活無分。上古以來，漢字「六書」就有「假借 k&aacute;-tsi&agrave;」即个條例，假借了後，一旦約定俗成，伊个意思、用法就佮本義切斷關係，這是經典通則，無啥奇怪。</p>
<p>像「也」上古本義是女性性器官，「且」本義是男性性器官，但是借來做文法虛詞了後，無儂 會無聊甲去聯想伊个本義，若無，一本論語，煞變「A書」！</p>
<p>毋是干焦古早聖人、皇帝才有資格假借漢字啦，漢字早就是全民个漢字，咱台語儂个祖先代代沿用，起碼超過五百年个漢字假借字，咱嘛著尊存[tsh&ucirc;n]。</p>
<p>相片是明朝嘉靖丙寅年(西元1556年) 所刊行个南管戲文《荔鏡記》，早就用「厝」字，來表示 "home"：「東風微微 正是新春景致 憶著在厝 好酒慶賀新年」。</p>
<p><img border="0" src="/assets/too/2020/1109/南管「憶著在厝」.jpg" width="882" height="1364" /></p>
<p>（<a href="https://www.facebook.com/photo?fbid=649886611736037&amp;set=a.501789523212414" target="_blank" title="Facebook潘科元相簿">2014-01-13 Facebook</a>）</p>
<hr />
<p>&nbsp;</p>
<p>台語本字仙 主張台語 tsh&ugrave;（英語 house）个本字就是「茨」，其實毋免草字頭，「次」字本身就有 house 个意思。</p>
<p>禮記‧檀弓‧上 有寫著：</p>

<blockquote class="prompt-tip">
曾子與客立於門側，其徒趨而出。曾子曰：「爾將何之？」曰：「吾父死，將出哭於巷。」曰：「反，哭於爾次。」曾子北面而吊焉。
</blockquote>

<p>台語翻譯：<br /> 曾子佮儂客徛佇門邊，伊个門徒對內底欲傱出去，曾子講：「汝欲佗去？」門徒講：「阮老爸過身矣，我欲轉去巷仔口哭。」曾子講：「（緊）轉去，踮恁厝內哭（就好）。」曾子也面向北，悼念門徒个老爸。</p>
<p>【爾次 n&iacute; tsh&ugrave;】就是台語「恁厝 l&iacute;n-tsh&ugrave;」。</p>
<p>康熙字典【次】字个解說幾若个義項，其中三个義項有相關：</p>

<blockquote class="prompt-tip">
<p>又次舍。【周禮&middot;天官】宮正，以時比宮中之官府、次舍之衆寡。【鄭註】次諸吏直宿，若今之部署諸廬者，舍其所居寺。【又】宮伯，授八次八舍之職事。【註】鄭司農云：庶子衞王宮，在內爲次，在外爲舍。 </p>
<p>又凡舍皆曰次。【左傳&middot;襄二十六年】師陳焚次。【杜註】次，舍也。焚舍，示必死。</p>
<p>又安行旅之處爲旅次。【易&middot;旅二爻】旅卽次。　又處也。</p>
</blockquote>

<p>後世个漢文就無用「次」來當做房舍个通稱，干焦用佇出外旅行暫蹛个所在，像「客次、旅次、途次」。</p>
<p>「次」加草頭，意思自然就是「草厝」，意思比「次」較狹，而且「次」是去聲，「茨」是平聲字，所以「茨」無論是意思抑是聲調攏比「次」離台語 tsh&ugrave; 較遠去矣。設使「次」毋是台語 tsh&ugrave; 个本字，按呢「茨」差愈大碼。</p>
<p>按呢咱台語文 house 个意思以後欲改寫做「次」，無愛寫「厝」？毋免啦！</p>
<p>本字考證佮實用台文是兩回事，一--來「次」字已經負擔傷濟別種意義、用法，台語也有咧用--个像「次序、次第、層次、目次、年次、名次、次子/男/女、次貨、較次[khah-tsh&ugrave;]、&hellip;&hellip;」；二--來，「次」字个音也發生變化，中古音廣韻「七四切」，台語泉腔唸 tsh&igrave;r，漳、廈腔唸 tsh&ugrave;。但是咱 house 無分漳泉攏講 tsh&ugrave;，所以寫「次」，音已經無合矣。</p>
<p>就台語文个主體立場來看猶是專字專用，寫做「厝」就好，這佇三四百年前个南管戲文就是按呢寫矣。雖然「厝」佇文言文佮華文是別種意思。一个漢字，各語各自表述，互相尊存。</p>
<p>（<a href="https://www.facebook.com/khoguan/posts/3718945188163482" target="_blank" title="Facebook潘科元貼文">2020-11-09 Facebook</a>）</p>

