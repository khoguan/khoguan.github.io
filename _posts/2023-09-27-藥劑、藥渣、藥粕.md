---
layout: post
title: "藥劑[io̍h-tse]、藥渣[io̍h-tse]、藥粕[io̍h-phoh]"
date: 2023-09-27
author: 潘科元
categories: [呼音, 台語呼音、腔口(口音)]
tags: [臺日大辭典, 教會公報, 教育部台語辭典]
---

## 「劑」字台語音小考

### 「藥劑」佮「藥劑師」个「劑」無仝音

台語「藥劑」佮「藥劑師」即兩个詞當中个「劑」个呼音，我細漢聽著\--个就有出入矣：
「藥劑」是 io̍h-tse，「藥劑師」是 io̍h-tsè-su。「劑」佇兩字詞「藥劑」个時，唸
tse 第一聲；但是加一字「師」，變成三字詞个時，煞改唸第三聲 tsè。教典有收「藥劑」
佮「藥劑師」，伊所記个音正正反映出我一向所聽著个。

不過，其他有用著「劑」字个詞，我聽過个攏唸 tse，像：【殺草劑 sat-tsháu-tse】、
【防腐劑 hông-hú-tse】、【鎮靜劑 tìn-tsīng-tse】，教典也是按呢記。

若是唸第三聲 tsè 个詞，教典除了「藥劑師」以外，閣收一个【劑量 tsè-liōng】。
即个詞我過去無特別用台語講過，欲叫我講，可能也會按呢唸。

### 教典按怎定位「劑」个兩種呼音？

教典單字詞將【劑 tse】歸佇俗音，伊也有收【劑 tsè】字，就無特別注明文、白、俗、替，
按照教典个體例，就表示教典認為「劑」唸 tsè 是正音。

### 日本時代按怎唸「藥劑師」？

台日典(1931)有收【藥劑師 io̍h-tse-su】，伊注明這是來自日語，
請注意即个三字詞个「劑」伊唸 tse，佮當今通行音 tsè 無仝。
台日典無收【藥劑】。

教會公報 io̍h-che-su 出現過 16 篇，io̍h-chè-su 出現過 5 篇。

查詢 ioh8-che-su 結果：  
1910年代：  1 篇  
1920年代：  1 篇  
1930年代：  3 篇  
1940年代：  3 篇  
1950年代：  1 篇  
1960年代：  7 篇  
計共：　　  16 篇

查詢 ioh8-che3-su 結果：  
1930年代：  1 篇  
1940年代：  2 篇  
1960年代：  2 篇  
計共：　　   5 篇

教會公報無出現過兩字詞 io̍h-che 抑是 io̍h-chè，這佮咱佇台日典觀察著个情形一致！

將遮个統計資料顯示个年代佮出現率排列比較起來，咱thang講：「藥劑師」
即个日語漢字詞，本底是唸 io̍h-tse-su，到日本時代後期漸漸有唸做 io̍h-tsè-su
个現象，到阮細漢 1970 年代以後，io̍h-tsè-su 就變做絕對優勢音矣。

### io̍h-tse-su 按怎變做 io̍h-tsè-su？

變音个因素，一方面可能是台語儂將「劑」字當做字形倚近个「救濟、賑濟」个「濟」
个仝音字，一方面是華語勢力入來台灣，閣再加速即種變化，因為華語是講ーㄠˋ ㄐーˋ ㄕ，
戰後讀華語冊大漢个台語儂真容易綴咧將台語「藥劑師」个「劑」變調做高降調。

總是，「藥劑」个台語音猶原保持 io̍h-tse。

### 教會公報有寫著 tiau-che（調劑）

教會公報个作者有寫著一个心適个詞：tiau-che，總共有 8 篇文。對前後文來看，
咱就判斷會出來，作者寫 tiau-che 是咧講「調劑」、「包藥仔」即種醫藥用語，
𪜶無寫著「調劑身心」迄種意思。

### 傳統台語字典「劑」唯一音 tse

咱查甘字典、彙音寶鑑，就會發現，其實「劑」字干焦一音 tse 爾爾，
並無 tsè 个音。甘字典【劑 che】解說是：

> chhiat-pîⁿ, chián-pîⁿ, chhòng-khì hó-sè；io̍h-thiap.
{: .prompt-tip }

對應个漢字就是「切平，剪平，創去好勢；藥帖」。「劑」个造字理路是「齊」+「刀」，
這是形聲兼會意字，原意就是用「刀」共物件切予整「齊」。咧處理漢藥材个過程中，
不時需要用刀切齊个動作，大概因為按呢，才產生「藥劑」連結个用法，一帖藥、
一擺服用个藥量也叫做「一劑」。

彙音寶鑑【劑 che】个解說是：「分也 藥也」。

康熙字典「劑」字有平聲佮去聲个讀法，平聲是「遵為切」，去聲是「在詣切」。
「遵為切」是 tsui，韻母佮台語 tse 有出入，毋過攏是陰平聲，若是「在詣切」
因為是全濁聲母，反切出來个台語音應該是 tsē 陽去調，毋是 tsè 陰去調。

### 小結論：「劑」唸 tsè 毋是啥乜正音

對中古音，到台語字書，到台日典一路落來，tsè 從來毋是「劑」字个正音，
到教典才變做預設个正音，這通講是綴華語音个聲調來類推台語聲調个結果。

無論按怎，兩字詞「藥劑」，咱今仔日猶原閣講 io̍h-tse，這就是咱个正音，
教典也是有尊存，咱毋免刁工改唸做 io̍h-tsè 來佮「藥劑師」个現代音求一致。

像武漢肺炎个預防射，干焦注一擺無夠，一擺注「一劑」，過幾月日仔，閣注一劑。
我聽儂講台語咧討論家己已經注過「三劑」、「四劑」等等，𪜶就是唸 tse，毋是 tsè。

## 「藥劑」、「藥渣」仝音

但是按呢做了後，台語「藥渣」佮「藥劑」毋就仝音矣？是按呢無錯。
台日典有收【藥渣 io̍h-tse】，第一義指 tsuann 第二遍个藥仔（漢藥、青草仔），
第二義指 tsuann\--過了後留落來，無藥效个藥材。

### 「藥渣」有近義詞「藥粕」通代替

佇某種語境之下，講「藥渣」可能會予儂誤會做是「藥劑」，佳哉咱閣有別个詞通講：
【藥粕 io̍h-phoh】，即个詞昨昏我就有聽著家母講起。

其實【渣 tse】對咱現代台語儂來講，已經變做是無啥語感个詞素矣，
講「藥粕」才較好理解、

