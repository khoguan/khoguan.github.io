---
layout: post
title: "台語古早詞 tsing-piàng 佮 tsing-piànn" 
date: 2023-07-12
author: 潘科元
categories: [語詞, 台語語詞探討]
---

**tsing-piàng** 是「搶劫，尤其是指攻入厝內搶劫」个意思。做即種代誌个歹儂，
就叫做 **tsing-piàng-tsha̍t**(賊)，tsing-piàng-tsha̍t 即種強盜定定會侵門踏戶，
入去儂厝內搶劫。

tsing-piàng-tsha̍t 另外一个近義詞是「強摃賊」（**kiông-kòng-tsha̍t**），
這是一般的\[tik\]个「強盜」。例句「強摃賊咧 tsing-piàng」，華譯：
「強盜在打家劫舍。」

tsing-piàng 有別个倚音異義个詞：**tsing-piànn**，這是「爭鬥、鬥爭」个意思，
佮犯罪行為个 tsing-piàng 無仝款！

咱去揣白話字教會公報資料庫當中實際个用例，就會使了解 tsing-piàng 還
tsing-piàng，tsing-piànn 還 tsing-piànn，音差小可仔，意思差較遠。
古早地方無太平，蓋濟 tsing-piàng-tsha̍t。教會公報內底出現 cheng-piàng
有 25 篇，cheng-piàⁿ 干焦 7 篇。

現代一寡台語辭典佮媒體，已經將即兩个詞个意思糊混\[hôo-hūn\]去矣，
有一寡現代資料看會著 tsing-piànn-tsha̍t，照講毋是按呢，請明察。

（本底發表佇 [Facebook 2023-07-12 個人動態](https://www.facebook.com/khoguan/posts/pfbid02tS9Z75roH9N27ZcuYTqm3Qz2e2GVnWai1N9UkkE5BJHVsnTsZgm7tGYpxZV6zA9pl){:target="_blank"}）
