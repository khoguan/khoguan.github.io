---
layout: post
title: 廈英大辭典佮補編的來歷
date: 2023-07-08
author: 潘科元
categories: [文獻, 台語字辭典]
tags: [廈英大辭典, 廈英大辭典補編, 廈門音新字典, 台語聖經]
---
## 《廈英大辭典》來歷

英國長老教會杜嘉德牧師(Rev. Carstairs Douglas)1830年12月27日出世，二十五歲，
1855年對英國來到香港，轉\[tsuán\]上海，到廈門，慘淡經營當地的長老教會。

十八年後，1873年，伊四十三歲，出版《廈英大辭典》（原冊名
*Chinese-English Dictionary of Vernacular or Spoken Language of Amoy,
with the Principal Variations of the Chang-chew and Chin-chew Dialects* ）。
以廈門話做主體，兼收漳州、泉州、安溪、永春、台灣、惠安、灌口、南安、
漳浦\[Tsiunn-phóo\]、同安\[Tâng-uann\]、長泰\[Tiô-thuà\]各地的特色語詞。

杜牧師為著出版這部冊，著趁休假，坐船轉去英國的時，踮倫敦揣印刷廠排版。
倫敦無漢字的鉛字thang用，而且廈門話真濟詞素的漢字僫決定，
所以廈英典歸部冊無用著漢字。

杜牧師佇本冊的英文頭序有一段，大意是講：

> 我向望兩三年內編一本指南或是續編，通將所知的漢字收入去。
一方面我感覺這部冊無漢字無彩，但是我也歡喜本冊無漢字。
因為按呢會使證明廈門話是一个獨立的語言，毋免倚靠漢字來徛起。
我希望閣較濟人得著鼓舞來學習這種語言，
檢彩𪜶已經予這个詞言的複雜佮奇怪的特性拍敗矣。
{: .prompt-tip}

（目前咱看中研院的廈英典網路查詢版所提供的原冊圖檔，
佇每一字目的頭前有毛筆寫的漢字，
彼是林茂生博士𪜶老爸林燕臣牧師當年手寫的。）

《廈英大辭典》是有史以來到今仔日，所有的白話字閩台語辭典內容上豐富、
解說上精密，成就上蓋懸的一部。杜牧師也因為這部辭典，得著伊的母校英國
Glasgow 大學頒發名譽博士學位。

閣過四年後，1877年，Douglas牧師不幸致著落吐症（霍亂\[hok-luān\]），
佇四十七歲來過往。

## 《廈英大辭典補編》來歷

英國長老教會巴克禮牧師(Rev. Thomas Barclay 1849-1935)，出世佇英國蘇格蘭
Glasgow。伊大學畢業，讀神學院，研究電氣學，閣去德國遊學半年。

1873年見著杜嘉德牧師，當時杜牧師對廈門休假，轉來到英國發落廈英典排印出版的事工。
巴克禮受著杜牧師的款勸、鼓舞，後來決心過來台灣佈道。

1873年杜牧師的廈英大辭典出版，隔轉年，巴克禮牧師來台灣，閣過廈門，
開始學咱人話。伊佇打狗佮府城的神學院任教、傳福音，1885年創辦白話字報紙
（也是台灣第一份報紙）*Tâi-oân Hú-siâⁿ Kàu-hōe-pò*（「台灣府城教會報」
也就是「台灣教會公報」的前身。）

白話字教會公報一直延續到1969年3月，1050期，前後84年久。因為國民黨的迫害，
閣來姑不將改用華文漢字書寫。

巴牧師有三部重要、偉大的台語編作：

1. 1923年 *Supplement to Dictionary of the Vernacular or Spoken Language of Amoy*，
（《廈英大辭典補編》）

2. 1916年 *Lán ê Kiù-tsú Iâ-so͘ Ki-tok ê Sin-iok Tsoân-su*
（《咱的救主耶基督的新約全書》）》，巴牧師主譯，根據希臘原文。

3. 1933年 *Kū-iok ê Sèng-keng*（《舊約的聖經》），巴牧師主譯，根據希伯來原文。

巴牧師新譯聖經進前个廈門話白話字聖經，是幾若位牧師對文言漢文譯本（委辦譯本），
二手轉譯的，譯文的話句簡捷、文詞雅氣，總是意思佮原文有袂少出入。
1913年廈門的牧師開會決議全權委託巴克禮牧師重譯聖經，閣請伊來增補《廈英大辭典》。
彼年甘為霖牧師也佇日本橫濱刊印《廈門音新字典》。

巴牧師直接根據希臘文新譯的白話字新約聖經，兩年後完成，
送去日本橫濱福音印刷所排印，1916年五月正式出版。
這部新譯本予巴牧師佇1919年得著 Glasgow 大學頒發的榮譽博士學位。

1922年，巴牧師去上海商務印書館監印廈英典補編，1923年出版，
離杜牧師廈英大辭典初版足足五十冬矣！

廈英典補編每一个字目頭前就有印漢字。所收的舊詞新義佮新詞包括台灣佮
廈門雙爿的語料。從中有袂少語詞，後來總督府出版的兩大冊臺日大辭典
（1931-2出版）也無收著。

例：廈英典補編p.577:  

> **cha̍p-mo̍͘hⁿ**, feeling anxious, out of sorts, or uncomfortable
about many affairs (v. mo̍͘hⁿ). **cha̍p-mo̍͘hⁿ-hio̍h**, various leaves
used for adulterating tea. **cha̍p-bo̍k-hio̍h**, various leaves used
for adulterating tea. **thàu cha̍p-mo͘ⁿh8-hio̍h**, to adulterate tea with them.
{. prompt-tip}

（註：這个詞阮講 tsām-mo̍oh）

不而過，廈英典補編、台日典，攏無收現代台語常用詞**ku-moo**。
按呢看起來，咱欲學台語，對教典出發是真好，總是，欲對台語有較全面、
深入的認捌，也是著時常參考早年經典性的工具冊。

三部重要的閩台語白話字辭典，攏無法度佇當地印刷，編者著愛設法去到遠遠的外地、
外國，揣設備好、技術懸的出版機構處理。咱著閣較珍惜遮的文獻。

1. 廈英大辭典 杜嘉德牧師編 1873年 英國倫敦刊印
2. 廈門音新字典 甘為霖牧師編 1913年 日本橫濱刊印
3. 廈英大辭典補編 巴克禮牧師編 1923年 中國上海商務印書館刊印

以上的辭典佮聖經，攏是用廈門話做主體來寫的，佮目今台語的主流腔口有出入。
若是白話字教會公報，著看逐篇文章無仝的投稿者用啥物腔，其中有真濟是用台灣南部腔。
欲查教會公報全文檢索系統的時，請會記得兩種腔口攏試看覓，可比講欲揣有提起「火船」
的文章，一定愛用 **hoe2-chun5** 佮 **he2-chun5** 兩種攏去試，才會搜著完整的資料。

參考資料：《臺灣文獻書目解題：語言類》作者：洪惟仁。國立中央圖書館臺灣分館1996年出版。

（本文欲做教典營教材，用字遵趁教育部推薦用字。）
