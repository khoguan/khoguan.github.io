---
layout: post
title: 「抱歉」个台語正音是 phāu-khiám
date: 2012-05-07 17:07:50 +0800
author: 潘科元
categories: [呼音, 漢字台語正音]
tags: [教會公報]
---

<p>「抱歉」即个書面語，台語正音是 phāu-khi&aacute;m，「抱」應該唸文言音 phāu，「歉」佇所有重要个台語字典（彙音妙悟、彙音寶鑑、甘字典）攏只有 khi&aacute;m 第二聲（上聲）一種唸法，稽考多數个中古音韻書嘛是記做上聲，少數記做去聲。</p>
<p>但是我自細漢聽儂攏將「抱歉」，唸做 phō-khiam。照我推斷[tshui-tu&agrave;n]，這是三、四十年前開始對北京話吸收來个講法。</p>
<p>一、戰前个台語文獻無查著即个詞。戰後咱看會著陳降祥傳道師 1961年个白話字作品《Tang-pō͘ Tho&acirc;n-tō Ki&agrave;n-b&ucirc;n-k&igrave;》（東部傳道見聞記），伊閣會曉唸正音 phāu-khi&aacute;m。教會公報 1968.12，第1043-1044期合刊 p.26 嘛是寫 phāu-khi&aacute;m。</p>
<p>二、戰後台語儂程度直透退化，民間開始時行即个華語書面語个時，「抱」袂曉唸文言音 phāu，唸卡簡單个白話音 phō，但是 phō 是表示身軀具體个動作，無應該用佇即種抽象个心理態度个書面語。「歉」因為佮「謙 khiam」字型差不多，掠叫兩字仝音，所以唸做 khiam 第一聲。所以唸 phō-khiam 兩字攏毋著。</p>
<p>三、若是閣卡現代个台灣儂，就會照華語音「欠、歉」仝音來做類推，將台語「歉」唸做「欠 khi&agrave;m」第三聲。</p>
<p>目前教育部台語辭典个注音是：「phō-khi&agrave;m　又唸作 phō-khi&aacute;m　俗唸作 phō-khiam」。</p>
<p>小結論：台語音有夠亂。Kh&agrave;u-pē！我毋是咧罵儂，我是咧悲哭阮父祖个語言連回甲今仔日即款地步。</p>
<p>大結論：語言是約定俗成个，既然現時真濟台灣儂攏聽有 phō-khiam，咱若講 phāu-khi&aacute;m 怹顛倒聽無。徛佇溝通个立場，我袂堅持愛唸正音。但是做一个有理想个台語文老師，我也袂愛違背我个「語文良知」，綴逐家講即種「刁工學華語詞，結果又閣唸甲a-l&iacute;-put-ta̍t个走音」。我欲表達即方面个意思，猶原繼續使用自古流傳个台語講法，看款場合、口氣、程度來選用以下个詞：</p>
<ul>
<li>歹勢[ph&aacute;inn-s&egrave;]</li>
<li>歹神氣[ph&aacute;inn-s&icirc;n/s&icirc;ng-kh&igrave;]</li>
<li>卡拗蠻[khah &aacute;u-b&acirc;n]</li>
<li>袂得過[bē-tit-ku&egrave;]</li>
<li>失禮[sit-l&eacute;]</li>
<li>真不住[tsin put-tsū]</li>
<li>對不住[tu&igrave;-put-tsū]</li>
</ul>
<p>昔時賢文：知音說與知音聽，不是知音莫與談。[ti-im suat &iacute; ti-im thing, put-sī ti-im bo̍k &iacute; t&acirc;m].</p>
<p>台語正音汝若講予我聽，我會呵咾汝𠢕[g&acirc;u]；汝若講予不懂[put-t&oacute;ng]--个 聽，伊會笑汝毋成猴。</p>
<p>古早台語儂用「正音」即个詞，tshi&acirc;ng-tsāi是指「官話」，親像「正音戲」，是指講北京官話个大戲。總是，當今咱知影，咱个語言，比北京話閣卡「正」。</p>
<p>關係「台語正音」个層次，我有一篇簡單說明〈<a href="/posts/taigi-tsiannim-tsham-u7/" target="_blank">關係「台語正音」个一寡層次，兼論「參與」个台語音</a>〉</p>

