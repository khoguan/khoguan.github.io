---
layout: post
title: 一頭擔雞 雙頭啼
date: 2012-05-07 15:37:36 +0800
author: 潘科元
categories: [台灣俗諺]
---

<p>欲來講一句台灣高級俗語：一頭擔雞雙頭啼 [tsi̍t-th&acirc;u tann ke, siang-th&acirc;u th&icirc;]</p>
<p>用扁擔[p&uacute;n/p&iacute;n-tann] 擔物件，一擔[t&agrave;nn]有雙頭，一頭是雞，是按怎會雙頭攏啼？無講出來个另外一頭是幼囝，形容艱苦儂出門辛苦討趁，嘛著將囡仔擔[tann]出去，哪賣雞，哪顧囝。像即馬咧排商展、夜市仔个儂，定定攏著𤆬[tshuā]囡仔出去趕場，幼嬰仔著愛飼奶，卡大漢个，就予伊踮邊--仔屈咧做功課。</p>
<p>嘛有儂講做「一擔[t&agrave;nn]擔雞雙頭啼」「一肩[king]擔雞雙頭啼」，按呢个講法，修辭卡單純，就是指家庭負擔沈重[t&icirc;m-tāng]，一雙手骨欲飼一家[ke]口。</p>
<p>毋過，「一頭擔雞雙頭啼」，有另外一種用法：是指雙跤踏雙船，尤其是汝若厝內已經有某（一頭擔雞，公開个），閣佇外口鬥伙計（另外一頭是啥，毋敢予儂知）。一旦代誌出破，抑是伙計仔毋願，欲討「公道」，吵落去到塊[k&agrave;u-t&egrave;]，雙頭攏佮汝反[p&iacute;ng]（雙頭啼）。時到才知影「是害儂縫，毋是暢空」[sī hāi-l&acirc;ng-phāng, m̄-sī thi&ograve;ng-khang]，吼疼嘛袂赴囉。</p>
<p>「扁擔 p&uacute;n-tann」个台語，第一字个講法足濟種：p&uacute;n/pun/p&iacute;n/pin/p&iacute;nn（我是寫本調，講个時，愛閣變調）。會記得我細漢是綴儂講 p&ugrave;n-tann。</p>
<p>蔡振南[Tshu&agrave; Ts&iacute;n-l&acirc;m]作曲个「花若離枝」，有唱著「一肩擔雞雙頭啼」。</p>

