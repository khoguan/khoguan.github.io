---
layout: post
title: 「kap i khì」vs「kah i khì」
date: 2012-05-15 20:12:18 +0800
author: 潘科元
categories: [語詞, 台語語詞探討]
---

<p>本來个台語，以下兩種講法，無仝意思：</p>
<p>一、「kap 伊去」，kap 變調變高短調。華語「跟他一起去」。</p>
<p>二、「kah 伊去」，kah 變調變高降調。華語「叫他去、吩咐他去」。</p>
<p>後來第一種个 kap 入聲韻尾 -p 發生音韻學所講个「弱化」，致使 kap 變做 kah。所以咱目今咧講「kah伊去」煞著看語境來判斷到底是頂面兩種个佗一種意思。</p>
<p>第一種个「kap / kah」，漢字寫做「佮」。</p>
<p>第二種个「kah」，漢字本源可能是「教 k&agrave;」，毋過"k&agrave;"是「教導」，可比先生、師傅"k&agrave;"--咱，咱愛學、愛練；但是"kah"是「叫、吩咐[huan-h&ugrave;]」，可比父母"kah"--咱，咱著聽喙、順趁。"k&agrave;"、"kah"意思有分化，漢字無適合攏寫「教」，若無，會花[hue]去。請注意，即種「kah」，與「佮意 kah-&igrave;」、「佮貨 kah-hu&egrave;」、「佮目 kah-ba̍k」、「佮嫁妝 kah-k&egrave;-tsng」、「食魚食肉，嘛著菜佮 [tsia̍h-h&icirc; tsia̍h-bah, mā tio̍h tsh&agrave;i-kah」个「佮 kah」無仝款。</p>
<p>吩咐个「kah」，兩个常用个合成詞：</p>
<p>一、「央kah」，泉腔講 iong-kah、漳腔講 iang-kah。央[iong/iang]就是「央託 iong/iang-thok」个意思，所以「央kah」就是「央託、吩咐」。 單字動詞「央」台語嘛有咧用，像「央儂去辦」。</p>
<p>比較：</p>
<p>「央」是去拜託儂，有時愛姑情伊。咱若卡無立場，就著去「央」--儂。<br />「kah」是交代、吩咐，咱若有立場、地位，自然會使 kah別儂去替咱辦啥事。</p>
<p>例句：即个議員有影好央kah，選民有啥困難去揣伊，攏會共咱設法。</p>
<p>二、「差kah」。「差」唸 tshe，也就是「差遣 tshe-khi&aacute;n」个「差」。"tshe-kah"就是「差派、吩咐」。「差」、「kah」意思差不多，但是予儂「差[tshe]」去做啥事，往往帶有一種職務性。</p>
<p>囡仔無事惹事，事後 後悔、吼疼啦，老母就罵講：「Si&aacute;ng kah--汝啊？！」，意思是無儂要求--汝，汝家治討皮疼。這毋是講「Si&aacute;ng k&agrave;--l&iacute; 啊？！」</p>
<p>華語罵講「活該」，咱台語若講「死 好！」按呢傷歹聽，老母袂按呢對囝講，即陣應該講「Si&aacute;ng kah--汝啊！」</p>
<p>&nbsp;有友志賜教，怹拄著即種情形，是講「Si&aacute;ng k&agrave;--汝啊」。雖然按呢嘛有可能，但是因為「Si&aacute;ng kah--汝啊」个"kah"後壁接低調輕聲字「汝」，迄个本調"kah"會拖卡長、嘛紲降落去，聽起來有影佮「k&agrave;」足歹分。</p>
<p>建議咱閣去問卡清楚咧。問个時，先講出汝慣勢个講法，像講：「序大儂罵囡仔『Si&aacute;ng k&agrave;--汝啊』是咧講『啥儂共汝k&agrave;』？抑是『啥儂共汝kah』？」用本調予老大儂選，就知影怹到底是講 k&agrave;，抑是 kah。</p>

