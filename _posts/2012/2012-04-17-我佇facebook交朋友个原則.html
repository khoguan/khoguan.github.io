---
layout: post
title: 我佇facebook交朋友个原則
date: 2012-04-17 12:51:41 +0800
author: 潘科元
categories: [台語文資訊處理]
---

<p>facebook 免錢予儂註冊利用，透過網路來連繫本底就熟似个儂，伊是商業網站，毋是國際慈善組織，伊个利純[lī-s&ucirc;n]是靠廣告佮其他个收入。使用者佇註冊个時，攏愛點講汝同意伊个使用條款，其中一項是：</p>
<p>『您應該發送交友邀請給那些您在現實生活中有聯繫的人，像是您的朋友、家人、同事或同學。 』</p>
<p>但是我欲公開承認，我佇 facebook 所交陪个，大部份攏是本來無相捌[bat]个儂，但是我个出發點是全然个好意，想欲佮天下間个有心人進行有意義个智識交流、人文關懷。</p>
<p>閣卡重要个是，我對生份儂發出交友邀請以前，攏會先觀察伊有符合以下一、兩項無？</p>
<p>一、伊是毋是捌看過我寫个台語文，點讚來認同我个看法？</p>
<p>二、伊是毋是佮我仝款，關心台灣社會、文化，佮台灣語文个運命？</p>
<p>三、伊發過个訊息，是毋是多數攏是「有營養」个內容？</p>
<p>四、伊是毋是佮我有袂少共同个朋友？</p>
<p>我若擔心對方會誤解我是一个癡漢[tshi-h&agrave;n]，佇我發出邀請个同時，會另外寫一封私人批予伊，自我介紹，講明我个動機，請伊無相棄嫌，多多指教。</p>
<p>閣一點蓋要緊，毋通一睏對一堆生份儂發出邀請。因為網路真濟歹儂，會用即種方式去擾亂別儂，所以 facebook當局才會對即種行為特別感冒。這毋但 facebook 是按呢，所有个社群網站、email服務商，攏真嚴格處理即種代誌。</p>

