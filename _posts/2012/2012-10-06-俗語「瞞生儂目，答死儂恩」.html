---
layout: post
title: 俗語「瞞生儂目，答死儂恩」
date: 2012-10-06 14:05:22 +0800
author: 潘科元
categories: [台灣俗諺]
---

<p>今仔日欲講个台灣俗語是「瞞生儂目，答死儂恩」[mu&acirc; sinn-l&acirc;ng ba̍k, tap s&iacute;-l&acirc;ng un]。序大儂在生个時，無有孝怹，過身个時，才開大錢將喪事辦甲足tshia-iānn、鬧熱，「在生無一粒塗豆，死了才咧孝豬頭」，講是欲報答父母个恩情，究真只是咧做予外儂看，瞞騙活儂个目睭ni&acirc;。</p>
<p>謝長廷先生過去中國進行「私人活動」，但是伊去遐一切个舉動，攏有政治效果；中國當局遐爾熱烈來迎接、款待伊，當然嘛是 it著伊佇台灣政界个地位佮影響力。</p>
<p>所以這絕對毋是平常百姓个祭祖，是身為台灣在野黨个頭儂，去到中國，講是欲「答死儂恩」來祭祖，窮實[kh&icirc;ng-si̍t]是咧「瞞生儂目」，來代表台灣最大在野黨，暗認中國是台灣个祖國，台灣是中國个序細！</p>
<p>伊個人欲祭祖，咱愛尊重，但是伊有特殊身份，煞按呢做，對台灣欲佮中國平坐徛，是傷害。</p>
<p>細漢定定聽著黃俊雄布袋戲个一句戲文：「瞞--者 瞞不識，識--者 不能瞞」[mu&acirc;--tsi&aacute; mu&acirc; put sik, sik--tsi&aacute; put-l&icirc;ng mu&acirc;]。咱台灣儂著愛卡識巧[sik-khi&aacute;u]咧，毋通予政治仔瞞騙出賣去。</p>

