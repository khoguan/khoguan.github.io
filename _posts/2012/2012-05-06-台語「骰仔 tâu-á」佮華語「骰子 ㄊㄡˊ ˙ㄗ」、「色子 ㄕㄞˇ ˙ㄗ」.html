---
layout: post
title: 台語「骰仔 tâu-á」佮華語「骰子 ㄊㄡˊ ˙ㄗ」、「色子 ㄕㄞˇ ˙ㄗ」
date: 2012-05-06 10:34:38 +0800
author: 潘科元
categories: [漢字, 台語漢字探討]
---

<p><img border="0" src="/assets/too/2012/0506/tau5-a2.jpg" width="640" height="480" /></p>
<p>即種物件，台語叫做「骰仔 t&acirc;u-&aacute;」，佮「豆仔 tāu-&aacute;」聽起來攏仝音，其實第一字本調無仝，只是因為後壁有「仔」，發生「仔前變調」，所以第五聲个 t&acirc;u 佮第七聲个 tāu 攏變做中平調。因為聽起來仝音，所以若欲分卡清咧，「骰仔」嘛講「撚骰仔 li&aacute;n-t&acirc;u-&aacute;」、「十八骰仔 si̍p-pat-t&acirc;u-&aacute;」。</p>
<p>台語个問題卡好解決，即號物个台灣華語問題卡大。教育部制定个「國語」叫儂「骰子」愛唸做 ㄊㄡˊ ˙ㄗ，引起台灣社會大不滿，連教育大學語教系个教授嘛批評講，ㄊㄡˊ ˙ㄗ是中國北方一寡庄跤所在个「土話」，愛講 ㄕㄞˇ ˙ㄗ才是正音。</p>
<p>其實中國北方有所在講ㄕㄞˇ ˙ㄗ，有所在講ㄊㄡˊ ˙ㄗ，只是腔口無仝，無影佗一種才是標準。問題是：</p>
<p>若講ㄕㄞˇ ˙ㄗ，漢字著愛寫做「色子」！<br />若講ㄊㄡˊ ˙ㄗ，漢字著愛寫做「骰子」。</p>
<p>因為典型个骰仔有六點，白底。么[io]點、四點用紅色个，其他个用烏色點，所以叫做「色子 ㄕㄞˇ ˙ㄗ」。</p>
<p>是按怎「色」欲唸ㄕㄞˇ？咁毋是唸 ㄙㄜˋ？咱通[thang]知，「色」佇中國官話，有分文白，文言音（讀音）是ㄙㄜˋ，白話音（語音）是ㄕㄞˇ。像「五顏六色」，北京話是講 ㄨˇ ーㄢˊ ㄌーㄡˋ ㄕㄞˇ，但是傳來台灣以後，因為彼毋是咱个母語，逐家無法度學遐爾濟一字多音，才簡化去，一律唸ㄙㄜˋ。</p>
<p>華語傳來台灣，來源真複雜，當初時真怪奇，怹喙裡講ㄕㄞˇ ˙ㄗ（色子），但是文字煞寫「骰子」(ㄊㄡˊ ˙ㄗ）。豬母牽對牛墟，鬥了毋著去。一直到今[tann]，社會上根本無儂會曉寫「色子」，但是喙裡猶原堅持講ㄕㄞˇ ˙ㄗ。語文分裂，精神錯亂。</p>
<p>連結：<a href="http://dict.revised.moe.edu.tw/cgi-bin/newDict/dict.sh?cond=%BB%EB%A4l&amp;pieceLen=50&amp;fld=1&amp;cat&amp;ukey=-2068511623&amp;serial=1&amp;recNo=1&amp;op=f&amp;imgFont=1" title="「骰子」" target="_blank">教育部國語辭典「骰子」个說明</a>。</p>
<p>歹勢，所用个圖片對咱來講，無夠典型，伊个四點用烏个，毋是用紅个，彼是日本骰仔。<br /> 圖片出處：http://upload.wikimedia.org/wikipedia/commons/thumb/6/6d/Sixsided_Dice_inJapan.jpg/640px-Sixsided_Dice_inJapan.jpg</p>

