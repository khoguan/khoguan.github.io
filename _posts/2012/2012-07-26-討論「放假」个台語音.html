---
layout: post
title: 討論「放假」个台語音
date: 2012-07-26 01:27:34 +0800
author: 潘科元
categories: [呼音, 台語呼音、腔口(口音)]
---

<p>討論「放假」兩字个台語音：</p>
<p>一、先講「假」所有个台語音，咱勿管古早个「通假字」，像「格外 kik-guā」寫做「假外」, 「遐思 h&acirc;-su」寫做「假思」。即種古董，現代無合用。</p>
<p>「假」个台語，本來是四个音：白話音 k&eacute;、k&egrave;；文言音 k&aacute;、k&agrave;。第二聲个音 k&eacute;(白)、k&aacute;(文）是形容詞，「不真」个意思；第三聲 k&egrave;(白)、k&agrave;(文)，是名詞，「工作上，照規定抑是個人因素个停歇」。</p>
<p>後來台灣通行，只賰兩音，k&eacute; 佮 k&aacute;。</p>
<p>唸做 k&eacute; ，像「真假」；唸做 k&aacute; ，像「放假」。</p>
<p>二、古早儂「放假」唸白話音，而且「假」會曉唸正確个勾破（破音）第三聲：p&agrave;ng-k&egrave;。</p>
<p>三、照講若是「停歇」个意思，該當讀勾破陰去聲（第三聲）k&agrave;（文言音）、抑是 k&egrave;（白話音），但是六十年來台語儂漢文失教育，分袂清楚遮濟勾破音，所以將「休假」个「假」當做佮「假設」个 k&aacute; 攏仝音，攏唸做上聲（第二聲）：hiu-k&aacute;、k&aacute;-siat。所以「放假」就出現 p&agrave;ng-k&aacute;、h&ograve;ng-k&aacute; 个講法。</p>
<p>四、但是台語閣進一步演化，受北京話聲調影響，真濟儂講台語，攏是佇頭殼內不知不覺咧運用「華、台聲調對應規則」來唸台語聲調。</p>
<p>可比講將「網路 bāng-lōo」唸做「網路 b&aacute;ng-lōo」，原因就是「網」字，北京華語只有上聲（北京話第三聲）个唸法，北京話上聲个字，台語大部份嘛上聲（台語第二聲），親像「勇氣、美麗、水牛&hellip;&hellip;」等等个前字攏是北京語上聲，對應台語上聲，因為台語詞，前字愛變調做高平調，遮个字「勇－、美－、水－」攏變高平調，所以怹拄著「網路」嘛不知不覺運用即種規則，唸做前字變高平調个 b&aacute;ng-lōo。</p>
<p>五、「放假 p&agrave;ng-k&egrave; / h&ograve;ng-k&agrave;」唸做 h&ograve;ng-k&aacute; 个 k&aacute; 是台語老輩儂已經袂曉分台語勾破音个結果，但是怹猶原維持聲調上，本調佮變調个一致性，既然「放假」唸 h&ograve;ng-k&aacute;，當怹唸「假期、假日」个時，自然會將前字「假」變調變高平調，唸做 k&aacute;-k&icirc;、k&aacute;-ji̍t。這就是先父个唸法。</p>
<p>六、但是少年儂無仝（包括佇遮个中年台語老師），怹「放假」是綴老儂講个，所以唸做 h&ograve;ng-k&aacute; / p&agrave;ng-k&aacute;，但是拄著「假期、假日」即个詞个時，煞不知不覺應用「華台聲調對應規則」，華語「假期 ㄐーㄚˋ ㄑーˊ」前字是去聲（華語第四聲），對應過來台語个聲調，通常是陰去（台語第三聲）抑是陽去聲（台語第七聲）（入聲無論），佇變調个位置，若選用陰去調，變調就變高降調，按呢，毋但「調類」華台有相應（攏去聲），連「調值」華台嘛仝款（攏高降調），這是上「保險」个唸法，可比「相片、再會、教育&hellip;&hellip;」个前字，就是即種華台對應關係，所以「假期」怹就照即種對應唸做 k&agrave;-k&icirc;，前字變高降調，推轉去本調是台語第三聲。</p>
<p>結果致使「放假」佮「假期」無論是佇本調，抑是變調个位，「調值」攏是「高降調」，但是本調（調類）無仝，一个是第二聲，一个第三聲，出現即種無一致个怪現象。</p>
<p>七、若無即種分析佮理解，一味求「正音」，容易增加學習者佮社會个困擾佮 gi&acirc;u-g&icirc;。</p>
<p>本來聲調愛勾破，無仝意思，無仝聲調，後來變無分，即種簡化現象卡無要緊。但是出現 h&ograve;ng-k&aacute; / k&agrave;-k&icirc; 即種本調、變調無照規則、無系統个現象就真毋好。</p>
<p>這佇台語失教育、北京華語徛霸个台灣，情形蓋食力，親像我頂面所提个「網路」唸做 b&aacute;ng-lōo，但是「魚網、補破網」、「上網」猶原攏是 bāng。閣有「調查」綴老輩唸 tiau-tsa，但是「民調」唸做 b&icirc;n-ti&agrave;u，按呢亂使鬥[luān-s&uacute; t&agrave;u]，蓋毋好。</p>
<p>閣一个例，連老儂嘛失系統：「藥劑」唸 io̍h-tse，「藥劑師」煞講 io̍h-ts&egrave;-su。照台語个系統，該當是 io̍h-tse-su，是受北京話影響，才變 io̍h-ts&egrave;-su，但是連先父怹嘛按呢講矣。</p>

