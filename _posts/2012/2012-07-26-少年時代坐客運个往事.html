---
layout: post
title: 少年時代坐客運个往事
date: 2012-07-26 02:09:42 +0800
author: 潘科元
categories: [生活台文, 活咧]
---

<p><img border="0" src="/assets/too/20120726/古早客運站.jpg" width="725" height="477" /></p>
<p>相片是台灣早年「攝影三劍客」之一，張才先生，1960年代个作品。對釋照勝先生遐轉貼過來个。</p>
<p>細漢坐客運，見若大站攏有賣票亭，內底會佮賣一寡四秀仔，上有印象个，是樹奶糊，佇亭仔內倚玻璃窗排甲滿滿是。等車無聊，買一包仔來罔哺。</p>
<p>阮讀高中个時，屏東客運車內閣有車掌小姐。有一暗我對屏東市坐轉來，迄幫車到阮萬丹是尾站。欲落車進前，我一時起好心，對車後將一个仔一个車窗挩落來、關好勢（可見車內無冷氣）。行到車前，司機煞掠叫我是車掌个男朋友。</p>
<p>古意个我，一點仔都無欲巴結車掌小姐个意思啦！</p>
<p>音註： <br />見若 [ki&agrave;n-nā]：凡是 <br />佮賣 [kah-bē]：附售 <br />四秀仔 [s&igrave;-si&ugrave;-&aacute;]：零食 <br />樹奶糊 [tshiū-ling-k&ocirc;o]：口香糖 <br />倚 [u&aacute;]：靠 <br />哺[pōo]：嚼 <br />車掌 [tshia-tsi&aacute;ng] <br />挩[thuah]：拖拉門窗、抽屜。</p>
<p>補充： <br />有先進來批賜教：台語唸 tshia-pang，本字就是「車班」。</p>
<p>我是將台語「tshia-pang」个 pang，解說做「次、回、擺」，即種意思个 pang，無論是台日典，抑是教育部台語辭典，攏是寫做「幫」字，所以我沿用。</p>
<p>寫做「幫」可能毋是本字，總是，我無贊同寫「班」，若寫「班」，現今多數个台灣儂攏會「戇戇仔」唸做 pan，袂唸做 pang，我甘願將「幫」當做借音字來用。</p>
<p>借音字，是六書之一（就是「假借」），佇揣無可靠、好用个本字以前，寫借音字，無啥毋好。</p>

