---
layout: post
title: 台語動詞「盤」有移徙个意思
date: 2012-04-04 18:46:13 +0800
author: 潘科元
categories: [語詞, 台語語詞探討]
---

<p>台語動詞「盤 pu&acirc;nn」个意義、用法，有一項真趣味－－「對即爿 移徙[&icirc;-su&aacute;]過去迄爿」，舉例：</p>
<p>「盤牆仔 pu&acirc;nn-tshi&ucirc;nn-&aacute;」，對牆仔个即爿移徙過去另外迄爿。俗語：「大狗盤牆，細狗看樣」。</p>
<p>「盤山過嶺 pu&acirc;nn-suann ku&egrave;-ni&aacute;」，對山个即爿peh起去，落去山个迄爿，可能是仝一支山，但是往往是兩支山以上，一山peh過一山。</p>
<p>華語講「轉車」，媠氣个台語是講「盤車 pu&acirc;nn-tshia」。</p>
<p>（華語講「車班」，台語講「車幫 tshia-pang」，「幫」是「回、次」个意思。「頂幫 t&iacute;ng-pang」就是頂回、頂擺。但是「絞幫拆單 k&aacute;-pang thiah-tuann」是「集體買票」，即个「幫」主要是指「團體」。「絞幫」欲解說做一陣儂相招，坐仝一幫車，嘛是會通。）</p>
<p>閣像俗語「水盤過碗，嘛會消蝕」[tsu&iacute; pu&acirc;nn ku&egrave; u&aacute;nn, mā ē siau-si̍h]。字面个意思就是講，將即塊碗个水，倒過去別塊碗。親像欲予燒茶卡快冷，就愛盤來盤去，來回幾若遍。結果水量加減攏會消減去。這是提來比喻親像搬厝啦、換頭路啦、寄儂提錢啦、oo-se官虎欲扑通關啦、包穡頭、貿[ba̍uh]工程啦，種種个人事，過程中个損失。</p>
<p>引申變做意義卡抽象个語詞，像「捙盤 tshia-pu&acirc;nn」、「盤話 pu&acirc;nn-uē」、「盤喙錦 pu&acirc;nn-tshu&igrave;-g&iacute;m」，攏毋但是單向个移徙，是來來回回真濟遍。（意思若毋知，請查教育部網路辭典）。</p>

