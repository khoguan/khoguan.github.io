---
layout: post
title: 台語有分「枵」「飢」「餓」
date: 2012-10-16 11:39:26 +0800
author: 潘科元
categories: [語詞, 台語語詞探討]
---

<p>台語有分「枵」「飢」「餓」三種，比華語加足精密：</p>
<p>一、「枵 iau」hungry，腹肚內空空，會枵。</p>
<p>二、「飢 ki」，枵了過頭，會影響健康个程度，像：過晝[t&agrave;u]兩三點閣猶未食，就會「枵了過飢 iau li&aacute;u ku&egrave; ki」；艱苦儂三頓顧袂直，定定「枵飢失頓 iau-ki sit-tǹg」。「飢」罕得單獨用。</p>
<p>三、「餓 gō」starve，非常枵咧受苦，而且閣無物通食，若傷嚴重，就會死。所以講「予伊活活餓[gō]--死」是真正死，若喝講「我欲枵[iau]--死矣啦！」只是用「死」來加強語氣，其實袂死。</p>
<p>漢文自早就將「飢、饑」濫咧用，但是古早也有學者主張兩字無仝，「飢」就是頂面所說[sueh]个身體狀態；「饑」是指五穀欠收，台語有講「饑荒 ki-hng」。</p>
<p>(Facebook <time>2012-12-07</time>)</p>

