---
layout: post
title: 「分類實用台語錦囊」電子冊構想
date: 2012-04-24 11:47:55 +0800
author: 潘科元
categories: [寫作, 台語文寫作理論佮實務]
---

<p>「分類實用台語錦囊」電子冊个構想：</p>
<p>一、以實用做出發點，分類整理、舉例解說台語个語詞、表達法。像我最近寫个「佮『抱』有關个台語單字動詞」、「用肩胛頭負擔物件个台語單字動詞」。有單字、多字詞、慣用語、規句話。</p>
<p>二、有台語文通[thang]看，嘛有聲音通聽。</p>
<p>三、卡焦燥[ta-s&ograve;]个解說舉例了後，愛佮[kah]一寡趣味个物件。親像短片，一對愛人仔，透過怹「蜜絞糖」个心適對話，予儂學著正確、精密个台語。</p>
<p>例：<br /> 阿嬌：「A-n&aacute;-tah，儂欲抱抱[phō-phō]！」<br /> 阿明：「汝是按怎？跤袂行？汝遮爾古錐膨皮，我抱汝袂贏。無，共汝偝[āinn]好啦。」<br /> 阿嬌：「哪有啦？我跤好好啦！儂欲惜惜啦！」<br /> 阿明：「H&ograve;nn! 汝是愛儂攬喔？」<br /> 阿嬌：「H&egrave;nn啦！欲 l&aacute;n 啦。」<br /> 阿明：「Cut! 喙唇愛合起來，來，ㄌ、am、l&aacute;m，閣講一遍！」<br /> 阿嬌：「嗯[mh]，儂欲攬攬！」<br /> 阿明：「H&oacute;o! 汝一句講 to袂曉話。汝著愛勇勇，毋通荏荏[l&aacute;m-l&aacute;m]。」<br /> 阿嬌：「哼[hng]！查埔儂龜龜毛毛，無愛佮汝好矣，以後汝著去攬石頭、睏路邊。」<br />阿明：「喔，惜惜！惜惜！佮汝滾笑一下爾啦，來來，共汝攬一下honnh！」</p>
<p>（愛有變化，袂使逐擺攏查某个卡頇顢，按呢會造成語言能力佮性別相關性个刻板印象，加強䆀个意識型態）</p>
<p>四、用 epub 格式發行，方便儂佇手機仔、平板電腦佮 PC 攏會用得觀看使用。若有市場，才出豪華版 APP。</p>
<p>五、有興趣个友志，敬請賜教、歡迎合作，予咱个台語文出頭天。</p>

