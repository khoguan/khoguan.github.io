---
layout: post
title: 石笱（日語「石籠」）
date: 2012-07-26 02:17:20 +0800
author: 潘科元
categories: [田野]
---

<div><img border="0" src="/assets/too/2012/0726/tsioh8-ko5.jpg" width="1024" height="730" />
<p>攝影者不詳 | 〔石籠上的男子〕 | 碧潭，1930s。相片是對面冊「夏門攝影企劃研究社」轉貼過來个。</p>
</div>
<p>這台語叫做「石笱 tsio̍h-k&ocirc;」，簡稱「笱 k&ocirc;」，用籐 縛竹仔，做成圓錐形个籠仔，偃倒落去溪裡，內底囥石頭。</p>
<p>石笱是以前重要个水利設施，佇中部濁水溪有大量使用，做護岸，改變水路，引溪水入來農田灌溉。若風颱做大水，石笱擋大水擋袂椆，就會崩去，但是按呢顛倒好，予大水 順原來个溪道衝對大海出去，袂淹入來庄裡。</p>
<p>這比 kh&ograve;ng-ku-l&iacute; (concrete) 个現代工法卡環保、卡有智慧。但是創這足辛苦，愛用一大陣壯丁，褪[thǹg]光光跳入去深深个溪內做。若穿衫落去，一下無細膩，衫予竹仔勾著，一時脫[thuat]袂開，恐驚就會駐[tū]死佇水底。</p>
<p>石笱个下底面 若做圓形个，叫做「圓笱」；做四角形个，叫做「角笱」。</p>
<p>濁水溪个石笱，佮相片中碧潭个石笱仝款形體。佇 1932 台日大辭典有畫<a href="http://taigi.fhl.net/dict/gm.php?fn=B%2FB0242.png" target="_blank">石笱个插圖</a>，比較起來，畫了無完整、無精確。</p>
<p>各位看辭典內底日文个解說，寫做「石籠」，所以即張日本時代个相片號做「石籠上的男子」就是沿用日文寫法。但是，這毋是台語講法！咱一定愛扑拚恢復台灣在地物件个台灣名稱，毋通干焦會曉日語名、華語名。</p>
<p>蕭平治老師賜教：『有人講做lam-&aacute;-k&ocirc;，用桂竹縛--&ecirc;，mā有用鉛線絞--&ecirc;，60年前阿伯kap老爸、兄哥時常去濁水溪(L&ocirc;-chu&iacute;-khe)、烏溪(O͘-khe)做lam-&aacute;、絞lam-&aacute;，鉛線chi&acirc;ⁿ-ngē，需要kā鉛線chhng入絞仔(一个鐵管)chiah絞 ē t&iacute;n-tāng，chi&acirc;ⁿ粗澀。』</p>
<p>『桂竹仔做&ecirc; l&acirc;m-&aacute;-k&ocirc;，二八水(Jī-pat-chu&eacute;)(彰化縣二水)kap田中央(Chh&acirc;n-tiong-ng)(彰化縣田中)攏有展示品，有閒來田中chhit-th&ocirc;，chiah chhōa你參觀。』</p>

