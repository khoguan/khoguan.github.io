---
layout: post
title: Monday（星期一）到 Sunday（星期日）个台語講法
date: 2012-04-17 12:21:04 +0800
author: 潘科元
categories: [語詞, 台語語詞探討]
---

<p>Monday 到 Sunday 个台語，上完整个講法是：</p>
<p>禮拜一[l&eacute;-p&agrave;i-it]、禮拜二[jī]、禮拜三[sann]、禮拜四[s&igrave;]、禮拜五[gōo]、禮拜六[la̍k]、禮拜日[ji̍t]。</p>
<p>但是一般攏簡化，講：</p>
<p>拜一[p&agrave;i-it]、拜二、拜三、拜四、拜五、拜六、禮拜[l&eacute;-p&agrave;i]。</p>
<p>請注意最後是「禮拜」，毋是「拜日」。佮「拜一」到「拜六」个簡化法無仝。例：「今仔日拜五，後--日禮拜，阮欲去peh山。」</p>
<p>「拜日」个講法，是少年儂个「新發明」。汝若按呢講，證明汝猶閣少年，真好^^</p>
<p>即套用詞个年齡層差別是按呢：老年个台灣儂攏知影完整講法佮簡稱；中年个台灣儂可能只會曉簡稱；少年个往往就講「拜日」講甲真自然。一禮拜有一工愛「拜日」，一個月有一工愛「拜月」。這算是台灣个「新風俗」XD （滾耍笑，請毋通掠做真）。</p>
<p>嘛會使講：星期一[sing-k&icirc;-it]、星期二[sing-k&icirc;-jī]、星期三[sann]、星期四[s&igrave;]、星期五[gōo]、星期六[la̍k]、星期日[ji̍t]。這逐家攏聽有，總--是，毋是真正个生活用語，佇電台廣播才卡捷聽著。</p>
<p>聽講有儂無佮意「禮拜」，想講伊to無「落教 lo̍h-k&agrave;u」，哪有咧「禮拜」？咱著想講，即種分日子个方式，本來就是西洋傳來个宗教生活方式，按呢講只是顯示出伊个來源，毋是按呢講就是愛去做禮拜，心胸毋通遐狹[e̍h]^^</p>
<p>「禮拜」有時指七工个週期，有時指「禮拜日」，看頂下句佮語境決定。干焦會曉講「禮拜」，袂曉講「禮拜日」个朋友，請加學即个本來就有个完整講法。「禮拜日」意思卡明確，有時卡好用，像「拜六个禮拜，伊袂來，禮拜日才會來。」若講做「拜六个禮拜伊袂來，禮拜才會來」咁毋是真花？</p>

