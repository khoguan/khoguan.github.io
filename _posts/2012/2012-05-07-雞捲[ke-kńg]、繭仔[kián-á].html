---
layout: post
title: 雞捲[ke-kńg]、繭仔[kián-á]
date: 2012-05-07 15:46:55 +0800
author: 潘科元
categories: [語詞, 台語語詞探討]
---

<div><img border="0" src="/assets/too/20120507/kian2-a2.jpg" width="960" height="720" /></div>
<p>即種台灣食食[tsia̍h-si̍t]真普遍，相片內底寫做「見仔」。台語 ki&aacute;n-&aacute; 佮 ki&agrave;n-&aacute;，拄著後壁个「仔」，前字毋管是第二聲 ki&aacute;n 抑是第三聲 ki&agrave;n，變調攏變第一聲（這是特殊變調，叫做「仔前變調」），所以本調煞分袂出來。伊寫「見仔」穩當是借音來罔用个，因為意思完全袂通。</p>
<p>〇 若本調是 ki&agrave;n，可能是「ki&agrave;n-ts&iacute;-bah」迄个 ki&agrave;n。有儂想講是「腱」--字，毋過「腱 kiān」是第七聲个字。</p>
<p>〇 若本調是 ki&aacute;n，有一寡可能：</p>
<p>一、ki&aacute;n 可能是「捲 ku&aacute;n/kńg」个特殊發音，寫做「捲仔」意思會通。</p>
<p>二、可能是「繭仔」。「繭」字音唸 ki&aacute;n 無問題。因為這形體佮「蟲繭 th&acirc;ng-ki&aacute;n」、「蠶繭 tsh&acirc;m-ki&aacute;n」差不多，所以才按呢借用。</p>
<p>應該是第二聲無錯，因為有「蝦ki&aacute;n、肉ki&aacute;n、菜ki&aacute;n」个講法，攏是進一步詳細表明包啥乜餡个講法。</p>
<p>楊玉君教授賜教：『投「繭仔」一票，因為古早的節日食品內面有「麵繭」，澎湖嘛有「菜繭」，雖然看起來佮菜包差不多。』</p>
<p>結論：採用第二聲 ki&aacute;n-&aacute;，漢字寫做「繭仔」。</p>
<p>這 ki&aacute;n-&aacute; 應該比「雞捲 ke/kue-kńg」範圍卡闊，無一定是包雞肉，做法嘛卡濟變化，嘛有素个。當然，恁所看過个「雞捲」嘛可能無包雞肉啦。</p>
<p>有儂講「ke-kńg」愛寫做「加捲」，意思是將「加[ke]」出來个菜，kauh-kauh捲捲起來食。這無通，因為偏泉腔个儂講「kue-kńg」，即个 ke 佮 kue 个腔口對應，只有寫做「雞」字才會通，寫做「加」袂通。</p>
<p>註：「蠶繭」算是卡正式个台語詞，卡口語化个講法有幾若種：khok-&aacute;、ni&ucirc;-&aacute;-khok、ni&ucirc;-&aacute;-ki&aacute;n</p>
<p>圖片提供：王昭華小姐。多謝伊分享相片，嘛因為有伊講起，我才寫出即篇簡單个討論文，感恩。</p>

