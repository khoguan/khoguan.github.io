---
layout: post
title: kah-ì 欲寫「合意」抑是「佮意」？
date: 2012-05-15 20:09:50 +0800
author: 潘科元
categories: [漢字, 教育部台語推薦用字]
---

<p>英文動詞 "like"，台語講「kah-&igrave;」，有袂少學者主張寫本字「合意」。以下是我个看法：</p>
<p>台語有「kah-&igrave;、ha̍h-&igrave;、ha̍p-&igrave;」三个詞，台日大辭典攏有收，也有袂少例句，三个詞伊攏寫做「合意」。</p>
<p>就文、白音來分類，其中个 kah-&igrave; 與 ha̍h-&igrave; 是唸白話音；抑 ha̍p-&igrave; 是唸文言音。但是就意義來分類，kah-&igrave; 愛獨立做一組；抑 ha̍h-&igrave; 與 ha̍p-&igrave; 是另外一組同義詞。「同義詞」个「同」字，無影講愛「百分之百同」，因為真濟語文學家主張：根本都無「百分百仝款个同義詞」，任何兩个意思閣卡接近个詞，攏有風格、口氣个微細差別。</p>
<p>像 ha̍h-&igrave;、ha̍p-&igrave; 因為一个唸白話音，一个唸文言音，所以「風格」就有淡薄仔出入。不而過，若準一个作者，用全漢字來寫台語白話文，伊心肝內想"ha̍p-&igrave;"，手寫「合意」；一个讀者看到「合意」，喙煞唸出 "ha̍h-&igrave;"，按呢咱咁會遐爾仔嚴格來掠包講：「毋著！汝唸毋著矣」？我想是袂，因為咱i&aacute;是感覺 ha̍p-&igrave;、ha̍h-&igrave; 算是「同義詞」。</p>
<p>但是一个台文作者，心肝想「kah-&igrave;」，手寫「合意」；一个讀者看著「合意」，煞唸做「ha̍h-&igrave;」。即種對 kah-&igrave; 變做 ha̍h-&igrave; 个解讀，是咱袂凍接受个。因為即兩个詞，包含个情緒強度有差，無應該看做「同義詞」。</p>
<p>問題是，tann咱若將「kah-&igrave;」寫做「合意」，就會不時遭遇著第三點所講个困擾。因為「伊看了有kah-&igrave;」、「伊看了有ha̍h-&igrave;」，上下文攏仝款，全漢字台文嘛攏寫做「伊看了有合意」。按呢作者个本意就定定袂凍精準來對讀者喙裡再現。結局，即種漢字用法，猶原著愛隨時倚靠加注音標來幫助咱分辨。</p>
<p>台文漢字，採用「本字」是好，但是一旦迄个本字，所負載[hū-ts&agrave;i]个音、義个數量，超過某一个「臨界點」，使用者就會真歹掌握。這就是為何漢字會出現真濟「孳乳字」个原因之一。</p>
<p>「佮」就是「合」个孳乳字，說文解字就有收，意思就是「合也」。但是切音是古沓切（文音kap），專門用來表示陰入聲个唸法。無像「合」--字，又閣愛負擔陽入調，又閣愛負擔陰入調。既然是遮爾早就有收个字，字形也簡單簡單：「徛人爿，一个『合』」。「合」兼音、兼義，欲「望文生義」也真簡單。按呢，咱何苦棄捒伊，寧可予「合意」來負擔 "ha̍p-&igrave;"、"ha̍h-&igrave;"、"kah-&igrave;" 即三个意義分做兩組个台語詞？</p>

