---
layout: post
title: 普渡祭品「毛呼」
date: 2012-10-31 22:49:22 +0800
author: 潘科元
categories: [語詞, 台語語詞探討]
---

<p><img border="0" src="/assets/too/2012/1031/moo-honn-pit-tho5.jpg" width="600" height="450" /></p>
<p>引用 Judy Hung老師个圖、文：「這可不是發粿與桃粿,而是普渡粿品-毛呼及必桃。」</p>
<p>寫「毛呼」是倚音借用，實際呼音是 m&ocirc;o-honn，第二字有鼻音。這是一種無包餡个糕仔，用做七月半普渡个祭品。</p>
<p>借即張相片，我來解說台語一種惡意个話： <br />「汝捌一个honn？」、「伊咧講一箍honn？」</p>
<p>講即種話會予老大儂罵講無家教，但是恐驚真少儂知影為啥乜這是歹話。</p>
<p>咱台語儂受氣个時，咧講歹話出氣，主要是利用兩大類个主題：「性」佮「死」。這是咱个文化內底，儂儂攏袂愛去面對个代誌，講出即種予對方袂佮意聽个主題个話，當然就會達到用話來攻擊伊个目的。</p>
<p>「性」个歹聽話，上嚴重个就是「用言語來性侵犯」對方上尊敬个序大儂、祖先。</p>
<p>「死」个歹聽話，有一種是將儂講做是「鬼」，但是無的確會明講，親像將「提去食」講做「提去孝孤啦！」就是罵講對方親像孤魂野鬼，無囝孫通「孝」，無物通食，真枵饞[iau-s&acirc;i]。「孝」是對動詞「孝順」，引申做「祭拜」个意思。</p>
<p>「汝捌一个honn？」即个 honn 扑算就是指普渡祭品个 m&ocirc;o-honn，孤魂野鬼無儂孝，當然毋捌食過 m&ocirc;o-honn，嘛毋知影 m&ocirc;o-honn 生做啥款。這就是用鬼來譬相[ph&igrave;-si&ugrave;nn]無智識个儂。</p>
<p>無講著「死」--字、「鬼」--字，甚至連 m&ocirc;o-honn 兩字嘛無完整講出來（正常咧稱呼即種祭品，一定是講兩字），只用一个「honn」來責罵儂。台語儂个祖先，拄開始想出遮个罵語，其實伊个修辭真高明，伊个態度真婉轉，但是用久了後，聽話者感受著个是講話者本身強烈个惡意，毋是婉轉个言詞，所以就會大變面。</p>
<p>以上是有合時令个台語探討 ^_^</p>
<p>註：本文是中元節个時，佇 Facebook 發表个。</p>
<p>(Facebook <time>2012-09-12</time>)</p>

