---
layout: post
title: 台語「青」到底是啥乜色？
date: 2012-05-07 16:03:21 +0800
author: 潘科元
categories: [語詞, 台語語詞探討]
---

<p>台語所講个「青」到底啥乜色？blue? green? 有朋友講是指「天藍色」？</p>
<p>青 tshenn/tshinn，佇 1873年 Douglas 牧師所編个廈英大辭典有解說講：green; said also of various shades of blue and purple. 換一个角度來講：青，是指綠藍色系，但是以綠為主。這有合我个語感。</p>
<p>「青」佮「綠」有出入，毋但意思有出入（青个範圍卡大），用法嘛有出入，「青」單用，講「青个」，真四常；但是比較起來，「綠」通常出現佇合成詞，像「綠色、綠豆、綠竹&hellip;&hellip;」。請注意，講「這[tse] 青个」真自然，但是講「這 綠个」卡無自然，除非汝毋是咧講色水，是咧講有个無个引申意義，親像政黨傾向。</p>
<p>「青」是草仔青、樹葉仔青為主，所以牽亡歌會唱：「草埔路頂 草青青，草埔路頂 草發芽」。</p>
<p>台語「青」是以「綠」為主體色，這是保留古語，佮現代華語講个「青」偏向藍色，是無仝个。參考古詩十九首：「青青河畔草，鬱鬱園中柳。」請保持咱台語數千年來个正確用法，毋通予現代華語舞亂去。</p>
<p>因為台語个「青」範圍卡大，所以講「草青、草仔青」是一種強調用法，這並無表示「青」毋是以 green 為主。參考「青苔[th&icirc;/t&icirc;]、青草仔、青竹絲、青紅燈」，這攏是 green 个色緻。</p>
<p>若以視覺生理學來論，人類對 green 特別敏感，比 red、blue 來講，咱會凍將 green 个層次分甲加足幼。所以數位相機个感光元件（等一是底片），對 green 个光色需要卡濟感應點來處理，按呢感應顯示出來个相片，咱看起來才會滿意，感覺有反映大自然个色緻。但是為啥乜咱个基本詞彙「青」煞同齊包含「綠藍色系」，這嘛真怪奇。毋過，受漢語影響个日語、越南語个用法嘛有即種現象。</p>
<p>王昭華小姐賜教：『敢會是佮染料有關？譬如大菁，染出來是藍的，青佮藍佇先民的生活經驗裡，是仝一个源頭。』</p>
<p>有影，漢人卡關心生活實用！</p>
<p>杜建坊先生賜教，提起真濟「青」、「綠」个合成詞：</p>
<p style="padding-left: 30px;">『葡萄青 (phu5-to5- tshinn)、三光青 (sam-kong- tshinn)、步青 (poo7-tshinn)、水青、瘀青&hellip;。 「青」攏算是「合成色」之一。』</p>
<p style="padding-left: 30px;">『海粉綠h&aacute;i h&uacute;n le̍k、花葉綠 hue hio̍h le̍k、笑綠chhi&ograve; le̍k、豆仁綠 tāu- j&icirc;n le̍k&hellip;<br /> 「綠」事實真跳踢，可惜咱對「綠」捌無夠&hellip;』</p>
<p>沈明達先生賜教：『講著「青」字，除了以上各位先--的的唸法，猶閣有另外一個唸法（或則是另外一色？）就是唸第二聲的「tsh&iacute;nn」，有講：靘（tsh&iacute;nn）色，猶閣有一個謎猜是講：「靘（tsh&iacute;nn）布包白布，白布包柴疏，柴疏色酸醋」，老一輩的是唸:靘（tsh&iacute;nn）布包...毋過現代大部份攏唸(寫)做:青(tshinn)布包...，彼就是柚仔皮彼色，所以請教各位：青(tshinn)佮靘（tsh&iacute;nn）敢算是仝色緻？抑是靘（tsh&iacute;nn）嘛算是青色的範圍內？』</p>
<p>「青」个範圍上大，無錯。tsh&iacute;nn，是淺藍色；kh&oacute;ng，是深藍色。另外，blue 講做 n&acirc;（藍）是現代台灣儂个講法。以早是唸文言音 l&acirc;m（藍），有各種 l&acirc;m：</p>
<p>笑藍[tshi&ograve;-l&acirc;m]、三藍[sann/sam-l&acirc;m]、二藍[jī-l&acirc;m]、深藍[tshim-l&acirc;m]、暗藍[&agrave;m-l&acirc;m]、掂藍[t&igrave;m-l&acirc;m]、天藍[thian-l&acirc;m]、寶石藍[p&oacute;-tsio̍h-l&acirc;m]。</p>
<p>佇遮講一个聽起來有「卡粗」个俗語，粗罔粗，但是值得咱參考伊背後个「語言習慣」佮「實際生活」：</p>
<p>「紅 媠，烏 大範，青--个 鑿儂𡳞」[&acirc;ng# su&iacute;, oo# tuā-pān, tshinn--&ecirc; tsha̍k l&acirc;ng lān]</p>
<p>一般咱攏講前兩句，紅佮烏个部份，但是加出尾--仔迄句个講法，是我佇蘆洲附近聽一个阿婆講个。伊是講著衫个色水，無意中puh出即句話，其中个「青」是 green，毋是 blue。</p>
<p>北馬[Pak-M&aacute;]唐儂[Tn̂g-l&acirc;ng]駱振威先生賜教：『我嘛捌收集著一个有講著"青"个俗語, 請參考看:</p>
<p style="padding-left: 30px;">拍鐵哥, 應銅鑼;<br /> 親家公, 親姆婆;<br /> 攑竹篙, 挽仙桃;<br /> 挽一粒紅, 送丈儂;<br /> 挽一粒青, 送先生;<br /> 挽一粒烏, 送阿姑;<br /> 阿姑呵咾好, 阿哥娶阿嫂;<br />阿嫂媠鈃鈃, 紅鞋十二雙...</p>
<p style="padding-left: 30px;">[phah-thih-ko, &igrave;n t&acirc;ng-l&ocirc;;<br /> tshin-kee-kong, tsheenn-ḿ-p&ocirc;;<br /> gi&acirc; tek-ko, b&aacute;n sian-th&ocirc;;<br /> b&aacute;n tsi̍t lia̍p &acirc;ng, s&agrave;ng tiāunn-l&acirc;ng;<br /> b&aacute;n tsi̍t lia̍p tsheenn, s&agrave;ng sin-seenn;<br /> b&aacute;n tsi̍t lia̍p oo, s&agrave;ng a-koo;<br /> a-koo o-l&oacute; h&oacute;, a-ko tshuā a-s&oacute;;<br />a-s&oacute; su&iacute; giang-giang, &acirc;ng-&ecirc; tsa̍p-jī siang...]</p>
<p style="padding-left: 30px;">頂面出現个"青"應該是"green", 是講牢仙桃个色...』</p>
<p>怹个腔口，iunn/ionn 韻母講做 iaunn。e 佮 ee 母音有分。</p>

