---
layout: post
title: 再論 hau-siâu（嘐潲）
date: 2012-08-28 13:49:46 +0800
author: 潘科元
categories: [語詞, 台語語詞探討]
---

<p>講話白賊、無實在、無中生有、無影無跡[b&ocirc;-i&aacute;nn-b&ocirc;-tsiah]，有一个出名个台語詞「hau-si&acirc;u」（嘐潲），自來漢字寫法有爭議（目前教育部用字是「嘐潲」），其中第二音節 si&acirc;u 寫做「韶」是歌仔冊等等一寡古早台語文獻非常捷用个「借音字」，有看歌仔冊个儂攏知。</p>

<p>但是若因為按呢就相信 hau-si&acirc;u 个 si&acirc;u 本字就是「韶」；抑是解說做是官話音「好笑」轉化个閩、台語音；抑是解說做是「虛詞 hi/hu/hir-s&ucirc;」个白話音，攏是牽強附會[khian-ki&oacute;ng hū-huē]。</p>

<p>按呢咱規氣主張講：「台語講精液是 si&acirc;u，本字就是『韶』，因為古早儂有生殖[sing-si̍t]崇拜，查埔儂个精液宛如是上蓋美好个樂音」，甚至講「台語保存遠古个音義，si&acirc;u 本來是指精液，因為生殖崇拜个關係，後來舜帝就用 si&acirc;u 來指稱上蓋美好个音樂，寫做『韶』」！</p>

<p>若正實欲堅持遮爾「心適」个見解，我就無話閣講。若無，咱就愛了解，台語研究是愛將相關个台語講法，攏排列做伙來分析、稽考，毋是單摘[tuann-tiah]一个詞「hau-si&acirc;u」去佮古文言做「死無對證」个「自由聯想」。</p>

<p>嘐潲[hau-si&acirc;u]、㤉潲[g&ecirc;-si&acirc;u]、孽潲[gia̍t-si&acirc;u]、衰潲[sue-si&acirc;u]、插潲[tshap-si&acirc;u]、吵潲[tsh&aacute;-si&acirc;u]、茹潲[j&ucirc;-si&acirc;u]&hellip;&hellip;，濟濟台語詞，若只有前字 hau（講話無影）、g&ecirc;（討厭）、gia̍t（「惡作劇」）、sue（「倒霉」）、tshap（「理睬」）、tsh&aacute;（吵）、j&ucirc;（煩擾），按呢講就是「正常話、中性話」。（遮个話其實攏會使單獨講一字！）</p>

<p>但是若加一个詞尾 si&acirc;u 就變「口氣加強型」，透過加上一个性分泌[p&igrave;]个禁忌話[k&igrave;m-khī-uē]來增加表達个強度，所以會予社會認定做是粗魯話，有家教个儂毋敢講。</p>

<p>本來會用得講單字「嘐 hau」、也有雙字「嘐六 hau-la̍k」、也有四字「嘐哩嘐六 hau-l&iacute;-hau-la̍k」，甚至有成語「嘐唐 無影跡宋 hau-t&ocirc;ng b&ocirc;-i&aacute;nn-tsiah-s&ograve;ng] 通講，因為遮个「正常話」講法，現今台灣攏亡失去，只賰 hau-si&acirc;u，佇無「正常話」通好對比个情形下，hau-si&acirc;u 个「加強度」減輕，連帶，伊个「禁忌度、歹聽度」嘛變卡輕去，所以咱定定聽會著婦人儂嘛咧用。</p>

<p>但是咱欲教台語，絕對袂使教囡仔講即種話，著愛提醒伊講，雖然真濟儂會講，但是社會上猶原普遍認為講出即種話真無教養，所以咱聽有就好，家治毋好講。語言學个術語是講，這當做「被動辭彙 passive vocabulary」來教囡仔了解，會用得；但是毋好當做「主動辭彙 active vocabulary」來使用。</p>

<p>教育部辭典，干焦解說 hau-si&acirc;u 是「說大話、吹牛」，並無提醒咱這是會予儂感覺失禮个話，按呢毋好。</p>

<p>主張「hau-si&acirc;u 毋是歹聽話」，佮主張「『番』毋是歹聽話」，攏是一種反抗運動，毋是客觀咧描寫語言使用个實際情形。當然，咱會使透過有意識个反抗運動，來轉化社會大眾對一个語詞个語感（語言本來就會一直轉變，好話會變歹話，歹話嘛會變好話），親像英文 queer 本來是咧罵同性戀(sexual minorities)个話，但是有袂少同性戀用正面心態來自稱是 queer，漸漸來改變 queer 予儂个語感。</p>

<p>我个說明佇 facebook 朋友遐寫講『hau-la̍k 是「正常話」，hau-si&acirc;u是「粗魯話」』。一个壯年个男性朋友看著，伊家治完全毋知影 hau-si&acirc;u 个本意，嘛完全無語感，袂感覺按呢講歹聽，因為伊細漢若tshoh-k&agrave;n-kiāu，會予序大儂罵，但是講「hau-si&acirc;u」、「啥si&acirc;u」，袂予儂罵。這除了我頂面所解說，hau-si&acirc;u 个「歹聽度」佇台灣已經減輕以外；本質上來做比較，tshoh-k&agrave;n-kiāu 是「性攻擊个動詞」，當然比「性分泌个名詞」加足嚴重。</p>

<p>結果，伊一方面無接受我个分析，講我是過度推論，一方面閣提袂出 X-si&acirc;u 即个 si&acirc;u 个別種解說，干焦用空洞个理路，講「有別種可能性」，來質疑我。我回覆伊个解說，包括以下：</p>
<p style="padding-left: 30px;">台語口語 si&acirc;u 若指具體个事物只有精液个意思，自 Douglas 牧師以來就是按呢咧客觀描寫。</p>
<p style="padding-left: 30px;">hau-si&acirc;u、gia̍t-si&acirc;u.... 會予老大儂感覺歹聽，但是 hau、hau-la̍k、gia̍t 攏袂，唯一合理个解說，就是遮个 -si&acirc;u 本意是禁忌話，指精液。</p>
<p style="padding-left: 30px;">若已經無語感，根本袂感覺 hau-si&acirc;u 是歹聽話，按呢我講破喙也無路用。不如加去請教老大儂。</p>
<p style="padding-left: 30px;">X-si&acirc;u 全部攏予老儂罵講歹聽，咱个語言，予儂講歹聽个，往往攏是死亡、性、排泄物遮个，而且單字 si&acirc;u 唯一个口語解說就是精液，按呢我無將 X-si&acirc;u 解說做是精液个 si&acirc;u，根本揣無閣卡好个詞素解說。汝若揣會出，解說了愈全面，我就接受。</p>
<p style="padding-left: 30px;">「加強強度」無的確用「性禁忌」，用「死亡」嘛會使，像「吵--死、煩--死、lō--死&hellip;&hellip;」，因為「性(包括大小便排泄）、死」是咱个文化蓋討厭、蓋袂愛面對、袂愛講个代誌，這才是大通則。而且我嘛有講英語 fucking 个例矣，英語儂定定用 fucking 加佇名詞頭前，來加強迄个名詞个強度。若台語加強名詞个強度，有時是用「碗糕」，像「啥乜碗糕代誌？」「啥乜碗糕頭路？」即个「碗糕」，根據洪惟仁教授个解說，就是「屎」个婉轉語。若直接講「屎代、屎頭路」，口氣愈強。</p>
<p style="padding-left: 30px;">細漢个經驗，我講 g&ecirc;-si&acirc;u，險仔予老父搧喙䫌。我定定講一寡對兄哥不滿个話，老父聽著，攏無講話，獨獨我用 g&ecirc;-si&acirc;u 伊就受氣。我大學个時講 si&aacute;nn-si&acirc;u，女同學嫌我「說髒話」。</p>
<p style="padding-left: 30px;">除了頂面最後提起个個人生長經驗以外，我主要毋是咧諍個人个 sample point，是咧綜合文獻佮田調个資料。</p>
<p style="padding-left: 30px;">補充引用洪惟仁老師《台灣禮俗語典》p.81</p>
<p style="padding-left: 30px;">『衰韶[sue-si&acirc;u]：倒霉、衰運。韶[si&acirc;u] 正字未考，假同音為之，謂精液也。言「衰sue」亦可，加一「韶」字有詈駡、咀咒含意。』</p>
<p style="padding-left: 30px;">看洪老師所寫，就知影我用「語氣加強型」个講法，猶閣傷婉轉咧。<br />若欲閣諍講：「無定這是第三種 si&acirc;u，佮單字 si&acirc;u，抑是 hau-si&acirc;u 个si&acirc;u 攏無仝」，按呢我也無話閣講。</p>
<p style="padding-left: 30px;">世代差異：<br />一、阮老父到洪老師怹迄世代个台灣儂，普遍知影 si&acirc;u 是精液，hau-si&acirc;u 是歹聽話，而且 口語詞素si&acirc;u 只有一種解說法。</p>
<p style="padding-left: 30px;">二、到我即代，只知影講 g&ecirc;-si&acirc;u、hau-si&acirc;u 會予儂駡，但是毋知為啥乜。我是研究台語了後才知。</p>
<p style="padding-left: 30px;">三、到邱老師、B&iacute;chhin 即代个生長經驗，只知影用性行為个動詞是歹聽話，但是袂感覺 hau-si&acirc;u 有啥歹聽，嘛解說袂清楚 X-si&acirc;u 个 si&acirc;u 是啥？但是又閣毋相信這佮精液 si&acirc;u 有任何關係，因為對應袂著怹个語感。聽著外口有儂講這是粗話，會懷疑這是統治者污名化台語个規套陰謀在內，所以欲反抗。 四、當今青少年，一句台語嘛講袂完全，但是又閣足愛濫幾字仔 K&aacute;n！S&aacute;nn-si&acirc;u？Si&acirc;u啦！來表現怹个sat-khu&igrave;。</p>

<p>關係 hau-si&acirc;u 个分析，我以前就寫過，請參考 〈<a href="http://blog.xuite.net/khoguan/blog/6876758" target="_blank">hau1-siau5</a>〉，所以即篇个題頭用「再論」兩字。</p>

