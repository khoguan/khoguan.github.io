---
layout: post
title: 台語「交關」比華語〔惠顧〕卡有人情味
date: 2012-10-21 01:00:49 +0800
author: 潘科元
categories: [語詞, 台語語詞探討]
---

<p>台語「交關」是指買物件，但是有卡深个含意。</p>
<p>例一：生理儂對儂客講：「新發叔--仔，真久無來共阮交關矣！遐坐啦。」</p>
<p>例二：咱對厝內个儂講：「旺伯--仔怹後生佇街頭開一間ph&aacute;ng店，咱來去共伊交關一下。」（ph&aacute;ng店 =「麵包店」）</p>
<p>解說台語「交關」vs. 文言/華文「惠顧」：</p>
<p>講「惠顧」比較是單方面个，含有賣方對買方个感謝，感謝買方个恩惠關顧。</p>
<p>講「交關」比較是雙方面个，一方面賣方感謝買方个「『關』心、『關』顧」，一方面買方嘛歡喜去佮賣方「『交』陪」。而且「交」是互相个，「交關」也就是「交相關顧」，表達出超越買賣關係，閣卡深个人際情誼。</p>
<p>(Facebook <time>2012-10-08</time>)</p>

