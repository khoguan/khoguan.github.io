---
layout: post
title: 《成語集》「枵雞毋惜箠，枵儂毋惜面皮」
date: 2012-10-16 11:36:58 +0800
author: 潘科元
categories: [文獻, 台語白話字文獻]
---

<p>林祥雲先生佇伊个台語白話字著作[t&ugrave;-tsok]《S&ecirc;ng-g&uacute; Chi̍p》（成語集）內底解說「枵雞毋惜箠，枵儂毋惜面皮」[iau-ke m̄ sioh tsh&ecirc;/tshu&ecirc;, iau-l&acirc;ng m̄ sioh bīn-ph&ecirc;/phu&ecirc;]，講：</p>
<p>「雞若枵，毋驚竹箠扑趕；儂若枵，毋驚體面[th&eacute;-biān]見笑。</p>
<p>這是講，儂著骨力趁食；若無，到枵餓[iau-gō]迄時，就無顧臉面[li&aacute;n-biān]，無惜廉恥[li&acirc;m-th&iacute;]。」</p>
<p>（原冊攏寫教羅，佇遮轉做漢字，注台羅）</p>
<p>伊解說个話語簡捷[k&aacute;n-tsia̍t]端的[tuan-tiah]，意思賅括[kai-kuat]警省。咱通看出，伊个用詞佮咱現代台語儂生活中慣勢講个台語無仝，顯出一種卡正式、典重[ti&aacute;n-tiōng]个風格。</p>
<p>佇「毋驚竹箠扑趕」，咱扑算會講「毋驚箠仔扑佮趕」。「到枵餓迄時」，咱扑算會講「到枵甲擋袂椆个時」，而且真濟儂已經毋知台語「枵 iau」佮「餓 gō」攏有，而且意思有分。「枵」是英語 hungry，「餓」是 starve。</p>
<p>並毋是咱自細漢攏講台語，咱就會曉得「完整个台語」。作田儂卻然毋知影討海儂个話，扑鐵个毋知影木匠[ba̍k-tshiūnn]个話。閣再咱多數五六十歲以下个儂，一生所講个台語，只不過是簡化个生活對話，咱袂曉得完整个教育台語、醫療台語、祭典台語、音樂台語&hellip;&hellip;。專業个用語且無論，進階个文化台語，親像林先生所寫个台語話，咱嘛袂曉得。</p>
<p>所以咱著珍惜遮个台語文獻，將失落个台語加減仔抾一寡仔轉來。</p>
<hr />
<p>補充：</p>
<p>一、囡仔歌、褒歌民謠、俗諺語，口耳相傳，一世代傳過一世代，一所在湠過一所在，會產生足濟「版本」真正常，而且嘛無「著作權」，所以咱家治欲應用來講話、寫作，th&egrave;ng好隨意來變化。</p>
<p>二、但是徛佇學習、保存古早話个立場，我是用「捨己從人」个心態，毋愛干焦照家治个語感，輕易來評判文獻个記載。語料、文獻盡量ke收、ke看，了後持平來比較、思考，望欲楦[h&ugrave;n]闊家治个眼界。</p>
<p>像1914年个《台灣俚諺集覽》有收「iau-koe m̄ &ugrave;i chh&ecirc;」（枵雞毋畏箠）；1928年出版，但是1908左右就寫好个《成語集》所收是「iau-ke m̄ sioh chh&ecirc;, iau-l&acirc;ng m̄ sioh bīn-ph&ecirc;」（枵雞毋惜箠，枵儂毋惜面皮）；1931年《台日大辭典》是收「iau-koe m̄ sioh chh&ecirc;, iau-l&acirc;ng m̄ k&ograve;͘ bīn-ph&ecirc;」（枵雞毋惜箠，枵儂毋顧面皮）。</p>
<p>將遮个資料排比起來，咱thang知：</p>

<p>一、「毋畏、毋惜、毋顧」是古早真四常个句法，咱毋通用現代个語感講：「伊毋著，愛改做『無畏、無惜、無顧』才是正確个台語」。「毋」現代用法，一般攏表示意願上毋肯，但是古早常在用佇單純否定，目今即種用法，干焦殘留佇「毋是、毋好、扑毋見」幾个仔固定講法爾爾。連「扑毋見 phah-m̄-k&igrave;nn」嘛早就合音做兩个音節 ph&agrave;ng-k&igrave;nn（變體真濟）。呂柳仙勸世歌有唱講：「儂个尾溜看毋見，圓--儂會扁 扁會圓。」[l&acirc;ng &ecirc; bu&eacute;-liu khu&agrave;nn-m̄-k&igrave;nn, &icirc;nn--l&acirc;ng ē p&iacute;nn, p&igrave;nn ē &icirc;nn.]</p>

<p>二、「毋惜箠」个「惜」，毋是現時咱所想个「愛惜」迄種「惜」，按呢解說袂通。顛倒卡接近文言「不惜一戰」迄種「不惜」，「毋著箠」是「不惜受箠楚之苦」。</p>

<p>(Facebook <time>2012-10-07</time>)</p>

