---
layout: post
title: 2023-07-07日記
date: 2023-07-07
author: 潘科元
categories: [日記]
tags: [廈英大辭典, 廈英大辭典補編, 廈門音新字典]
---

## 廈英典一寡歷史

英國長老教會杜嘉德牧師(Rev. Carstairs Douglas)1830年12月27日出世，二十五歲，
1855年對英國來到香港，轉上海，到廈門。

十八年後，1873年，伊四十三歲，出版《廈英大辭典》（原冊名
*Chinese-English Dictionary of Vernacular or Spoken Language of Amoy,
with the Principal Variations of the Chang-chew and Chin-chew Dialects* ）。
伊為著出版這部冊，著趁休假的時，坐船轉去英國，佇倫敦排版。
倫敦無漢字的鉛字，而且廈門話真濟詞素漢字僫決定，所以廈英典歸部冊無用著漢字。

杜牧師的英文頭序有一段，大意是講：

> 我向望兩三年內編一本指南或是續編，通將所知的漢字收入去。
一方面我感覺這部冊無漢字無彩，但是我也歡喜本冊無漢字。
因為按呢會使證明廈門話是一个獨立的語言，毋免倚靠漢字來徛起。
我希望閣較濟人得著鼓舞來學習這種語言，
檢彩𪜶已經予這个詞言的複雜佮奇怪的特性拍敗矣。
{: .prompt-info}

（目前咱看中研院的廈英典網路查詢版所提供的原冊圖檔，佇每一字目的頭前有毛筆寫的漢字，
彼是林茂生博士怹老爸林燕臣牧師當年手寫的。）

《廈英大辭典》是有史以來到今仔日，所有的白話字閩台語辭典內容上豐富、精密，
成就上懸的一部。杜牧師也因為這部辭典，得著伊的母校英國 Glasgow
大學頒發名譽博士學位。

閣過四年後，1877年，Douglas牧師不幸致著落吐症（霍亂\[hok-luān\]，
佇四十七歲來過往。

## 廈英典補編一寡歷史

英國長老教會巴克禮牧師(Rev. Thomas Barclay 1849-1935)，出世佇英國蘇格蘭
Glasgow。伊大學畢業，讀神學院，研究電氣學，閣去德國遊學半年。

1873年見著杜嘉牧師，當時杜牧師對廈門休假，轉來到英國發落廈英典排印出版的事工。
巴克禮受著杜牧師的款勸、鼓舞，後來決心過來台灣佈道。

巴牧師1874年過台灣，佇神學院任教、傳福音，1885年創辦白話字報紙
（也是台灣第一份報紙）*Tâi-oân Hú-siâⁿ Kàu-hōe-pò*。
巴牧師有幾項重要、偉大的著作：《廈英大辭典補編》
（原冊名 *Supplement to Dictionary of the Vernacular or Spoken Amoy*，
1923年出版）佮重新翻譯的白話字新舊約聖經。

1913年，甘為霖牧師佇日本橫濱刊印《廈門音新字典》，巴克禮牧師也開始
共《廈英大辭典》做補編，經過十年，1922年，巴牧師去上海監印這部補編，
1923年出版，離廈英大辭典初版足足五十冬矣！

1. 廈英大辭典 1873年 英國倫敦排印
2. 廈門音新字典 1913年 日本橫濱排印
3. 廈英大辭典補編 1923年 中國上海排印

## 講義舉例

1. 台日典詞目个變調標記，[日XX](https://taigi.fhl.net/dict/gm.php?fn=A/A0804.png)

2. 台語動詞 hiàm，佇阮屏東遮，主要是指用聲音、話語驅趕，像講
hiàm狗、hiàm雞、hiàm囡仔。但是佇一寡漳腔區，「孫仔共阿公 hiàm」，
是「孫仔共阿公叫」、「孫仔叫阿公」个意思，這阮遮就袂使按呢用。

hiàm，教典列甲五个義項，其中最後一義是「開口叫人、打招呼」，
例句「阿伯來，你有喊無？」。按呢阮屏東儂看著，若無憢疑家己个台語無齊全，
就是嫌疑教典烏白寫。

查台日典 hiàm，伊有三个義項，第三義解說是「呼(よ)ぶ」，就是頂段教典
「開口叫人、打招呼」个定義。不而過，台日典有特別注明即个定義是【漳】。

這就是台日典寶貴、精密个一例。學台語袂使干焦查教典，不時著愛參考台日典。
