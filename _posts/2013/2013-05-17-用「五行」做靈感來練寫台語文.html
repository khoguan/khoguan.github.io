---
layout: post
title: 用「五行」做靈感來練寫台語文
date: 2013-05-17 23:50:50 +0800
author: 潘科元
categories: [寫作, 台語文寫作理論佮實務]
---

<p>下昏暗佇台中 台灣本土文化書局 台語文讀冊會，逐家有咧參詳，著愛重新恢復台文寫作練習。寫作愛有主題，我有一个構法，寫出來予逐家參考：</p>
<p>用五行「金、木、水、火、土」做主題，抑是單純當做引起靈感个字眼，每一个儂，一個月對五行揀一項來練寫一篇，五個月就有五篇，將來會使合做一本紙本抑是電子冊个「五行台文同仁誌」。</p>
<p>參考以下个方向，請家己隨意發揮、自由命題：</p>
<p>一、金： <br />(1) 一kha金手指（〔戒指〕） <br />(2) 一條銀phua̍h鍊（〔項鍊〕） <br />(3) 囡仔時代，sńg模型汽車个記持 <br />(4) 隔壁五金行个阿s&aacute;ng <br />(5) 一塊游泳比賽个銅牌</p>
<p>二、木： <br />(1) 阮兜花園仔个樟仔樹 <br />(2) 學校鳳凰木，有一對鳥仔來作岫[tsoh-siū]，生鳥仔囝，佮學生个互動。 <br />(3) 江翠國中護樹記 <br />(4) 水碓仔个老龍眼樹 <br />(5) 衛生紙个回憶</p>
<p>三、水 <br />(1) 阮故鄉水泉村个故事 <br />(2) 山泉水个滋味 <br />(3) 阮兜門口迄條水溝仔 <br />(4) 守護莿仔埤圳 <br />(5) 細漢 歇熱 逐日去溪仔sńg水，到tann閣袂曉泅水个記持</p>
<p>四、火 <br />(1) 細漢sńg火拭仔（番仔火），險仔火燒厝个經驗 <br />(2) 放天燈 <br />(3) 燒金个故事 <br />(4) 選民个美金燒袂了 <br />(5) 去看火金姑</p>
<p>五、土 <br />(1) 炕塗窯 <br />(2) 捏[liap]塗尪仔 <br />(3) 參觀蛇窯 <br />(4) 萬丹鯉魚仔山 磚仔窯个故事 <br />(5) 佮「土[th&oacute;o]」字有關个俗語介紹</p>
<p>欲對佗一項寫起，隨在各位。咱先試寫一半篇仔，免有壓力，也免寫有頭有尾个完整文章，會使一小段、一小段，點點滴滴个回憶 按呢來寫，無相關也無要緊。</p>

