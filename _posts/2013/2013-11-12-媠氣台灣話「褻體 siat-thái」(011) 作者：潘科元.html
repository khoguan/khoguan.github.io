---
layout: post
title: 媠氣台灣話「褻體 siat-thái」(011) 作者：潘科元
date: 2013-11-12 19:38:49 +0800
author: 潘科元
categories: [田野]
---

<p>媠氣台灣話「褻體 siat-th&aacute;i」(011)</p>
<p>解說：褻體[siat-th&aacute;i]，程度副詞，非常&hellip;&hellip;、極其[ki̍k-k&icirc;]&hellip;&hellip;个意思。實用上嘛會使加詞尾「仔」，講「siat-th&aacute;i-&aacute; &hellip;&hellip;」。</p>
<p>文例1：欲改做電子業，本錢著 siat-th&aacute;i 粗，阮無法--得。</p>
<p>（Beh k&aacute;i ts&ograve; tiān-ts&uacute;-gia̍p, p&uacute;n-ts&icirc;nn tio̍h siat-th&aacute;i tshoo, gu&aacute;n b&ocirc;-huat--tit/lih/leh.）</p>
<p>文例2：咱阿公少年時代，是 siat-th&aacute;i-&aacute; 艱苦。若無伊儉腸捏肚、著磨扑拚，一雙手骨建置規大片个田園厝宅，咱遮个孫仔哪有通快活食穿？</p>
<p>（L&aacute;n a-kong si&agrave;u-li&acirc;n s&icirc;-tāi, sī siat-th&aacute;i-&aacute; kan-kh&oacute;o. Nā b&ocirc; i khiām-tn̂g neh-tōo, tio̍h-bu&acirc; phah-pi&agrave;nn, tsi̍t-siang tshi&uacute;-kut ki&agrave;n-t&igrave; kui tuā-phi&agrave;n &ecirc; tsh&acirc;n-hn̂g tsh&ugrave;-the̍h, l&aacute;n tsia &ecirc; sun-&aacute; n&aacute; ū-thang khu&igrave;nn-ua̍h tsia̍h-tshīng?）</p>
<p>補充說明：siat-th&aacute;i 即个詞，台日大辭典、台日新辭書攏寫做「赤體」，照我土想，「赤」欲唸 siat 是較為難，不如用「褻」--字，唸伊个字音就著矣。毋過第二字毋是唸「身體」个 th&eacute;，是 th&aacute;i。即个詞个漢字罔參考，毋免傷窮究[kh&icirc;ng-ki&ugrave;]，重點是呼音佮用法會曉就好。</p>
<p>siat-th&aacute;i，佇兩部辭典攏有三个解說，第一是「猥褻」 [ue-siat]，像「即齣戲搬了傷 siat-th&aacute;i」；第二是「sāi-th&aacute;i」（華語〔使性子、鬧彆扭〕；第三才是「非常&hellip;&hellip;、過頭&hellip;&hellip;」。因為我聽阮阿公、阮漢文先生用著即个詞，攏是第三義，所以特別寫做前。</p>
<p>&copy; 潘科元 2013 版權所有</p>

