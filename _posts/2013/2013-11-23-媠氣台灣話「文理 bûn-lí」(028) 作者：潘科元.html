---
layout: post
title: 媠氣台灣話「文理 bûn-lí」(028) 作者：潘科元
date: 2013-11-23 14:00:56 +0800
author: 潘科元
categories: [媠氣台灣話專欄]
---

<p>媠氣台灣話「文理 b&ucirc;n-l&iacute;」(028)</p>
<p>解說：文理[b&ucirc;n-l&iacute;]，形容外貌、言語、儀態 好看、好聽、好禮、優雅、斯文。加強語氣講「文理理」。</p>
<p>文例1： 先生儂，一般攏較文理，即个粗跤重蹄，真無範。</p>
<p>（Sian-sinn-l&acirc;ng, it-puann l&oacute;ng khah b&ucirc;n-l&iacute;, tsit-&ecirc; tshoo-kha-tāng-t&ecirc;, tsin b&ocirc;-pān.）</p>
<p>註跤：先生儂，指老師、醫生、有學問个儂等等。</p>
<p>文例2：早前个審美觀，較欣賞文理氣个姿娘，當今豔冶个女性，顛倒儂較愛。</p>
<p>（Ts&aacute;-ts&icirc;ng &ecirc; s&iacute;m-b&iacute;-kuan, khah him-si&oacute;ng b&ucirc;n-l&iacute;-kh&igrave; &ecirc; tsu-ni&ucirc;, tong-kim iām-i&aacute; &ecirc; l&uacute;-s&igrave;ng, tian-t&ograve; l&acirc;ng khah &agrave;i.）</p>
<p>註跤：姿娘，對查某儂个雅稱。即个詞目今台灣已經少儂知，咱通抾轉來，佇「婦人儂」以外，加一个兩字雅詞好用。</p>
<p>文例3：校長遴選，姓馬个候選人生成文理，提著上濟票，後--來，儂才發現伊並無真才實學，也袂赴囉。</p>
<p>（Hāu-ti&uacute;nn l&icirc;n-su&aacute;n, s&egrave;nn M&aacute; &ecirc; hāu-su&aacute;n-j&icirc;n sing-s&icirc;ng b&ucirc;n-l&iacute;, the̍h tio̍h siōng tsē phi&ograve;, āu--l&acirc;i, l&acirc;ng tsiah huat-hiān i pīng b&ocirc; tsin-ts&acirc;i si̍t-ha̍k, iā bē h&ugrave; --looh.）</p>
<p>相關詞：雅氣、幼秀。</p>
<p>文獻補充：出名个閩台語文獻《千金譜》有寫：</p>
<p>「蘇州婆，真文理，十八廿二少年時，紅嘴(喙)唇，烏嘴(喙)齒，穿帶有排止，金手環，玉手指，也乖巧，也伶俐，琴棋書畫盡都是。」</p>
<p>（Soo-tsiu-p&ocirc;, tsin b&ucirc;n-l&iacute;, tsa̍p-peh jī/jia̍p-jī si&agrave;u-li&acirc;n-s&icirc;, &acirc;ng tshu&igrave;-t&ucirc;n, oo tshu&igrave;-kh&iacute;, tshīng-tu&agrave; ū p&acirc;i-ts&iacute;, kim tshi&uacute;-khu&acirc;n, gi̍k tshi&uacute;-ts&iacute;, iā kuai-kh&aacute;, iā l&iacute;ng-lī, kh&icirc;m-k&icirc; su-uā tsīn too sī.）</p>
<p>註跤：烏喙齒，百越留落來个風俗佮意將喙齒染烏，感覺較媠。排止，台日大辭典寫「排祉」，華麗个意思。</p>
<p>&copy; 潘科元 2013 版權所有</p>

