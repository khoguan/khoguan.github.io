---
layout: post
title: 媠氣台灣話「暗靜 àm-tsēnn」(062) 作者：潘科元
date: 2013-12-20 16:35:27 +0800
author: 潘科元
categories: [媠氣台灣話專欄]
---

<p>媠氣台灣話「暗靜 &agrave;m-tsēnn」(062)</p>
<p>解說：<br />暗靜[&agrave;m-tsēnn/tsīnn]，副詞，意思是暗中進行，無愛引起別儂注意。「靜」唸 tsēnn 是漳腔白話音，唸 tsīnn 是泉、廈腔白話音，當今較少儂知影即字有白話音，干焦知有 tsīng，彼是文言音。</p>
<p>文例 1：關重个暗號予迄个透仔提過手，伊緊暗靜摃電轉去報怹祖國知機。</p>
<p>（Kuan-tiōng &ecirc; &agrave;m-hō hōo hit-&ecirc; th&agrave;u-&aacute; the̍h ku&egrave;-tshi&uacute;, i k&iacute;n &agrave;m-tsīnn k&ograve;ng-tiān tńg-kh&igrave; p&ograve; in ts&oacute;o-kok tsai-ki.）</p>
<p>註跤：關重，關鍵[kuan-kiān]、要緊个意思。透仔，就是 su-p&aacute;i（英文 spy）、細作[s&egrave;-tsoh]、爪耙仔。摃電，扑電報。</p>
<p>文例 2：菩提老祖攑戒尺，佇悟空頭殼頂扑三下，了後雙手揜後，行入內頭，閂中門，共眾徒弟放--咧做伊去。悟空被扑閣予師兄弟罵，i&aacute;是笑微微，因為伊知影師父是咧點拄伊，愛伊今暝三更，暗靜行後門去揣師父傳授祕法。</p>
<p>（Ph&ocirc;o-th&ecirc; N&oacute;o-ts&oacute;o gia̍h k&agrave;i-tshioh, tī Ngōo-khong th&acirc;u-khak_t&iacute;ng phah sann-ē, li&aacute;u-āu siang-tshi&uacute; iap-āu, ki&acirc;nn-ji̍p lāi-th&acirc;u, tshu&agrave;nn tiong-mn̂g, kā ts&igrave;ng t&ocirc;o-tē p&agrave;ng--leh ts&ograve; i kh&igrave;. Ngōo-khong pī phah, koh hōo sai-hiann-tī mē, i&aacute; sī tshi&ograve;-bi-bi, in-uī i tsai-i&aacute;nn sai-hū sī leh ti&aacute;m-tuh--i, &agrave;i i kim-m&ecirc; sann-kenn, &agrave;m-tsēnn ki&acirc;nn āu-mn̂g, kh&igrave; tshuē sai-hū thu&acirc;n-siū p&igrave;-huat.）</p>
<p>相關詞：暗中、揜貼[iap-thiap]。</p>
<p>&copy; 潘科元 2013 版權所有．敬請賜教</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>

