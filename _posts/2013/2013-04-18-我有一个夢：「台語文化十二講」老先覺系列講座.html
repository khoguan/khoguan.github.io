---
layout: post
title: 我有一个夢：「台語文化十二講」老先覺系列講座
date: 2013-04-18 02:22:25 +0800
author: 潘科元
categories: [田野]
---

<p>會講閣會寫个台語文𠢕儂，真僫揣，尤其是台語个生活文化各方面个主題。我想講，咱值得來辦一系列个台語文化講座，一個月一場（三點鐘至四點鐘，中途歇一擺至兩擺）、差不多十二場，一年久。</p>
<p>請高明个台語先覺來講（一場請一位來講演、抑是兩位合講，抑是請幾若位來座談），伊若袂曉寫台文，會後咱才替伊整理做台文出版。</p>
<p>總題是：「台語文化十二講」。以下是參考个主題：</p>
<p>一、台語个農業文化</p>
<p>二、台語个漁業文化（以上兩場包含相關个tsia̍h-si̍t文化）</p>
<p>三、台語个自然文化（動物、植物、礦物、天文、地理）</p>
<p>四、台語个文人文化（漢文先生个文化）</p>
<p>五、台語个音樂文化</p>
<p>六、台語个戲劇文化</p>
<p>七、台語个民俗文化（以喜事為主，出世、做生日、嫁娶&hellip;）</p>
<p>八、台語个喪葬文化（以喪事為主，包含風水觀念。以上兩場包含宗教文化）</p>
<p>九、台語个商業文化</p>
<p>十、台語个烏手文化（指機械、工業）</p>
<p>十一、台語个底層文化（乞食、賊偷、筊棍、moo-hui仙）</p>
<p>十二、台語个兩性文化（包含性交易个文化）</p>
<p>（十三、台語个建築文化）&hellip;&hellip;</p>
<p>全程講台語，用探討文化主題个方式，將寶貴个台語在來語、外來語、俗諺語、唸謠、癖話、下[hē]神明个話、禮生个話（包括讀祭文）、師公、和尚、風水先、相命仙个話&hellip;&hellip; 盡量趁即个機會，來記錄從來毋捌有儂用台語文明確記音个台語文化資產。</p>
<p>每一个主題會使進一步分生出十二場！按呢一直湠，配點會前會後个田野調查，台語文化才記錄會較全面（毋敢講 tsi&acirc;u-tsn̂g），社會大眾也才較有機會全方位接觸著台語文化。</p>
<p>盡量勿揣學術界來做講者，怹華語毒中[ti&ograve;ng]傷深，講袂出原汁原味个台灣話--無打緊，甚至講無幾句話就不知不覺puh出華語。</p>
<p>咱盡量來走揣民間个老師傅，伊捌真透，總是無慣勢進行有條有段[i&uacute;-ti&acirc;u i&uacute;-tuānn]个公開演講，所以佇會前，咱著愛先進行一段時間个田野採訪。咱採訪者來做遮个老先覺佮目今一般台灣儂个中儂，沓沓仔問出伊寶貴个智識。翕一寡影像，順序排列，佇演講个時，投射出來，予先覺看影像憑頭仔講落去。</p>
<p>過去个採集，攏是由學者出面去做田野調查，收集資料轉來才整理做文字、影音，再製了後發表，成就學者个名聲，將老先覺變做是被利用个素材爾爾。而且閣用北京話文轉寫記錄，低路、兩光，完全表現袂出台語文化个精神。</p>

