---
layout: post
title: 媠氣台灣話「擘腹 peh-pak」(047) 作者：潘科元
date: 2013-12-10 01:18:17 +0800
author: 潘科元
categories: [媠氣台灣話專欄]
---

<p>媠氣台灣話「擘腹 peh-pak」(047)</p>
<p>解說：擘腹[peh-pak]，是煩惱[hu&acirc;n-l&oacute;]、憂愁[iu-tshi&ucirc;]、焦慮[tsiau-lū]个意思。</p>
<p>即个詞，定定配合「操心 tshau-sim」來用，講「操心擘腹 tshau-sim peh-pak」。聲調个組合是「平平仄仄 pi&acirc;nn-pi&acirc;nn tseh-tseh」，這是媠氣[su&iacute;-khu&igrave;]閣雅氣[ng&aacute;-kh&igrave;]个台語四字對仗[tu&igrave;-tiōng]成語。</p>
<p>咱儂若有代誌咧操煩，毋但「心臟」袂爽快，胃腸也會糾絞[ki&ugrave;-k&aacute;]，予儂艱苦甲足想欲共腹肚擘予開。「操心擘腹」真傳神表現出心理影響生理个人類經驗。</p>
<p>俗語：濟囝濟擘腹、濟新婦濟體剔 [Tsē ki&aacute;nn tsē peh-pak, tsē sin/sim-pū tsē th&eacute;-thak]。</p>
<p>傳統觀念是兒孫滿眼[j&icirc;-sun bu&aacute;n-g&aacute;n] 才算有福氣，但是也有一寡俗諺語是咧怨嘆後生、新婦傷濟，煩惱[hu&acirc;n-n&aacute;u]無窮。像即句俗語个意思是囝若濟，操煩就濟；新婦若濟，怹有真濟代誌 大家官[ta-ke-kuann]看了袂順眼，就會逐工tsa̍uh-tsa̍uh唸，責罵新婦。</p>
<p>文例1：外國个大客戶雄雄講欲抽單，阮公司个業務部真擘腹，透暝開會設法來挽回。</p>
<p>（Guā-kok &ecirc; tuā kheh-hōo hi&ocirc;ng-hi&ocirc;ng k&oacute;ng beh thiu-tuann, gu&aacute;n kong-si &ecirc; gia̍p-bū-pōo tsin peh-pak, th&agrave;u-m&ecirc; khui-huē siat-huat l&acirc;i b&aacute;n-hu&ecirc;.）</p>
<p>文例2：古早儂言「兒孫自有兒孫福，莫為兒孫作馬牛」。意思就是勸咱序大，毋通為著囝兒孫仔傷過頭操心擘腹，較慘咧共怹做牛做馬。儂怹少年个，家己有扑算佇咧。</p>
<p>（K&oacute;o-ts&aacute;-l&acirc;ng-gi&acirc;n, "J&icirc;-sun tsū i&uacute; j&icirc;-sun-hok, bo̍k uī j&icirc;-sun tsok m&aacute;-gi&ucirc;." &Igrave;-s&ugrave; tsiū sī khǹg l&aacute;n sī-tuā, m̄-thang uī-tio̍h ki&aacute;nn-j&icirc;-sun-&aacute; siunn ku&egrave;-th&acirc;u tshau-sim peh-pak, khah tsh&aacute;m leh kā in ts&ograve;-g&ucirc; ts&ograve;-b&eacute;. L&acirc;ng in si&agrave;u-li&acirc;n--&ecirc;, ka-tī ū phah-sǹg tī--leh.）</p>
<p>&copy; 潘科元 2013 版權所有</p>

