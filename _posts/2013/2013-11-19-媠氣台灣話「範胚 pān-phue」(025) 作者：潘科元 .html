---
layout: post
title: 媠氣台灣話「範胚 pān-phue」(025) 作者：潘科元 
date: 2013-11-19 20:15:00 +0800
author: 潘科元
categories: [媠氣台灣話專欄]
---

<p>媠氣台灣話「範胚 pān-phue」(025)</p>
<p>解說：範胚[pān-phue]，動詞，料想、預期个意思，實際應用，往往表示結果佮料想个有出入。</p>
<p>文例1：範胚伊會來，刁工提早去等，煞等無儂。</p>
<p>（Pān-phue i ē l&acirc;i, thiau-kang th&ecirc;-ts&aacute; kh&igrave; t&aacute;n, suah t&aacute;n b&ocirc; l&acirc;ng.）</p>
<p>文例2： 逐家講定著，欲股株做生理，無範胚伊煞反卦，害阮了甲褪褲。</p>
<p>（Ta̍k-ke k&oacute;ng tiānn-tio̍h, beh k&oacute;o-tu ts&ograve; sing-l&iacute;, b&ocirc; pān-phue i suah hu&aacute;n-ku&agrave;, hāi gu&aacute;n li&aacute;u kah thǹg-kh&ograve;o.）</p>
<p>註跤：「股株」，合股、合資。「反卦」，背約、變卦。</p>
<p>文例3：範胚穩死無活，胚命佮伊拚，顛倒扑出一條活路。</p>
<p>（Pān-phue &uacute;n s&iacute; b&ocirc; ua̍h, phue-miā kah i pi&agrave;nn, tian-t&ograve; phah-tshut tsi̍t-ti&acirc;u ua̍h-lōo.）</p>
<p>語源說明：「範胚」第一字唸特殊个白話音 pān，是對「模[b&ocirc;o]、範[huān]」个概念引申來个，用柴做个模仔就是「模」，用竹做个模仔就是「範」（古文通「笵」）；「胚」就是粗胚。按呢引申做動詞，對猶未發生个未來會生做啥款，心肝內代先有一个袂輸是模仔、粗胚个外型一般[tsi̍t-puann]个設想，就是料想、預期个意思。「無批 b&ocirc;-phue」、「無範胚 b&ocirc; pān-phue」就是「不料」个意思。</p>
<p>「胚」漳音 phue，新泉音 phe，老泉音 pher。</p>
<p>近義詞：派胚[ph&agrave;i-phue]、胚叫[phue-ki&ograve;]</p>
<p>相關詞：胚死[phue-s&iacute;]、胚命[phue-miā]、胚性命[phue-s&egrave;nn-miā]，就是抱必死[phāu pit s&uacute;]个決心。</p>
<p>&copy; 潘科元 2013 版權所有</p>

