---
layout: post
title: 媠氣台灣話「無卜 bô-poh」(014) 作者：潘科元
date: 2013-11-14 04:37:22 +0800
author: 潘科元
categories: [媠氣台灣話專欄]
---

<p>媠氣台灣話「無卜 b&ocirc;-poh」(014)</p>
<p>解說：無卜[b&ocirc;-poh]，親像現代話講「真無保險」，欲表達對未來誠袂放心，驚有危險。</p>
<p>文例1：七月天 peh山 規日久，無紮雨幔，真無卜，若si&agrave;ng西北雨，煞走無路。</p>
<p>（Tshit-gue̍h-thinn peh-suann kui-ji̍t k&uacute;, b&ocirc; tsah hōo-mua, tsin b&ocirc;-poh, nā si&agrave;ng sai-pak-hōo, suah ts&aacute;u b&ocirc; lōo.）</p>
<p>文例2：即个儂信用䆀，佮伊股株做生理，無卜，毋通。</p>
<p>（Tsit &ecirc; l&acirc;ng s&igrave;n-iōng b&aacute;i, kah i k&oacute;o-tu ts&ograve; sing-l&iacute;, b&ocirc;-poh, m̄-thang.）</p>
<p>詳細說明：</p>
<p>「卜」字文言音 pok，就是「卜卦 pok-ku&agrave;」个「卜」，這thong儂知，但是佇遮「無卜」个「卜」是講白話音 poh，即个音就罕得有儂知。</p>
<p>「卜 pok」是象形字，字源是商朝時代个儂佇龜殼（抑是牛骨）頂面鑿空，用火去烘甲 pok 一聲，龜殼必--去，看彼必巡个款式，來判斷吉凶个兆頭，決定行事。「卜」--字毋但畫出親像兩逝[tsuā]必巡个形，伊个字音也模仿龜殼必--去个聲。</p>
<p>若是近代華語，失去入聲，即字「卜」唸做 ㄅㄨˇ，大概較成放屁聲，無成龜殼雄雄必--去个聲囉。</p>
<p>文言「吉凶未卜」[kiat-hiong bī pok]、「生死未卜」[sing-s&uacute; bī pok]，「未卜」字面意思是「猶未[i&aacute;u-buē]卜卦」，實際是欲講「無法度預測、完全無把握」，咱儂話講「真僫料」[tsin oh liāu]。</p>
<p>若是白話音 b&ocirc;-poh，是偏向「凶」个可能性佮不安感。B&ocirc;-poh 毋但是僫料，而且感覺無妥當、風險大，著十分張持[tiunn-t&icirc;]，較保守咧才好。</p>
<p>「有卜 ū-poh」就是較保險、較安全，予儂較放心。</p>
<p>相關用法： <br />一、「卜 poh」有「帶冒險性去試」个意思，像「拚尾注佮伊卜--一下」[pi&agrave;nn bu&eacute;-t&ugrave; kah i poh--tsi̍t-ē]。</p>
<p>二、「卜 poh」閣有「推測起來有可能」个意思，像 「卜是伊共我偷提个。」、「卜敢[poh-k&aacute;nn]是 毋！」、「卜定[poh-tiānn/nā]有過路儂看著。」</p>
<p>三、「卜 Poh」也做字姓。各位先進若有熟似姓「卜」个台灣儂，才請恁問看怹家己按怎唸，勞力。</p>
<p>近義詞：毋是穡 [m̄-sī-sit]、毋是勢[m̄-sī-s&egrave;]。</p>
<p>台語老歌補充： <br />劉福助「一年換二十四个頭家」內底有唱講「即款工課真無卜，煞落去餐廳做走桌」，「卜 poh」佮「桌 toh」攏是第四聲，完全押韻。網路頂个歌詞照華文寫「保 p&oacute;」--字，毋著。</p>
<p>&copy; 潘科元 2013 版權所有</p>

