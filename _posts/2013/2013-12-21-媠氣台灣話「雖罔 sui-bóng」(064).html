---
layout: post
title: 媠氣台灣話「雖罔 sui-bóng」(064)
date: 2013-12-21 15:09:03 +0800
author: 潘科元
categories: [媠氣台灣話專欄]
---

<h3>媠氣台灣話「雖罔 sui-b&oacute;ng」(064) 作者：潘科元</h3>
<p><strong>解說：</strong>雖罔[sui-b&oacute;ng]，連接詞，就是「雖然」个意思。即个詞，現時一般台灣儂罕得聽著，若是有長老教會背景个儂，就非常熟，怹佇教會內猶原時常咧用，因為白話字聖經、文獻，三不五時有用「雖罔」。</p>
<p>台語文佇最近二十幾年才漸漸興起，成做一款「運動」，台語文作者怹翻頭去讀古早个台語文獻，自然就會學著即个佮華語文無仝，台語才有个用詞，所以怹真愛寫佇作品內底。按呢往往引起初學个讀者真大个憢疑[gi&acirc;u-g&icirc;]，毋知「雖罔」是啥，準做儂解說予伊聽，伊也無法度理解「雖罔」為啥乜就是「雖然」个意思。</p>
<p>其實真簡單，咱著愛聯想一句俗語：「老罔老，閣會哺[pōo]塗豆」（嘛有講「老罔老，閣會掰[pu&eacute;]塗豆」），即个「罔」，毋是「罔飼、罔育[io]、罔度日」，迄種「罔」是「姑且將就、凊彩仔」个意思，但是「老罔老，閣會哺塗豆」，應該解說做「老，雖然老，但是閣會哺塗豆」。</p>
<p>布袋戲个腳數[kioh-si&agrave;u]內底，有一款囡仔，雖然少歲，但是武藝高強，伊个對手若恥笑伊傷細漢、無路用，囡仔掠話就應講：「細罔細，我个家私頭仔不時嘛尖l&egrave;-l&egrave;」（這算是孽話，因為有性暗示）。即个「罔」，也是「雖然」个意思。</p>
<p>所以，「雖罔」即个詞个結構是「同義複詞」，「罔」就是「雖」，「雖罔」个意思就是「雖然」。</p>
<blockquote>
<p>文例 1：雖罔儂誠忝，i&aacute;u-k&uacute; 熱心咧寫作「媠氣台灣話」系列个文章。</p>
</blockquote>
<p>（Sui-b&oacute;ng l&acirc;ng tsi&acirc;nn thi&aacute;m, i&aacute;u-k&uacute; jia̍t-sim teh si&aacute;-tsok "Su&iacute;-khu&igrave; T&acirc;i-u&acirc;n-uē" hē-lia̍t &ecirc; b&ucirc;n-tsiunn.）</p>
<p><strong>註跤：</strong>「雖罔」囥佇前半句，配合後半句起頭个「i&aacute;u-k&uacute;」，嘛會使配合「猶原」、「嘛是」、「但是」等等。</p>
<blockquote>
<p>文例 2：雖罔撒旦將世間个財富攏排列佇伊个面前，伊也毋肯出賣家己个靈魂。</p>
</blockquote>
<p>（Sui-b&oacute;ng Sat-t&agrave;n tsiong s&egrave;-kan &ecirc; ts&acirc;i-h&ugrave; l&oacute;ng p&acirc;i-lia̍t tī i &ecirc; bīn-ts&icirc;ng, i iā m̄-kh&iacute;ng tshut-bē ka-tī &ecirc; l&icirc;ng-h&ucirc;n.）</p>
<p><strong>近義詞：</strong>雖然、雖是。</p>
<p>&copy; 潘科元 2013 版權所有．敬請賜教</p>

