---
layout: post
title: 對應「永字八法」漢字筆畫个台語名稱
date: 2013-03-19 12:32:03 +0800
author: 潘科元
categories: [語詞, 台語語詞探討]
---

<p><img src="/assets/too/2013/0319/永字八法.jpg" width="576" height="565" /></p>
<p>「永字八法」[&iacute;ng--jī pat-huat]是古早个文言術語，台語愛唸文言音：</p>
<p>側 tshik、勒 li̍k、努 l&oacute;o（弩 lōo）、趯 thik、策 tshik、掠 lio̍k、啄 tok、磔 kia̍t。</p>
<p>其中「側、策」華語仝音、台語嘛是仝音。</p>
<p>台語口語个對應講法，照「永」个筆順排列佇下底：</p>
<p>一、點 ti&aacute;m</p>
<p>二、劃 ue̍h/ui̍h，是指「橫劃 hu&acirc;inn-ue̍h / hu&icirc;nn-ui̍h」。</p>
<p>三、徛 khiā，是指「直徛 ti̍t-khiā」。華語〔一橫一豎〕，台語講「一徛一劃」，順序無必然仝款。</p>
<p>四、勾 kau</p>
<p>五、挑 thio。華語字部名稱〔提手旁〕，台語就叫做「挑手爿 thio-tshi&uacute;-p&icirc;ng」「挑才爿 thio-ts&acirc;i-p&icirc;ng」，即个「挑」就是指即个字部最後迄筆咧書寫个動作，也用即个動作來做名詞，稱呼即種筆劃。</p>
<p>六、撇 phiat。即種「撇」嘛有講做 phuat。但是「字寫甲真phiat」迄種 phiau-phiat 个意思，無講 phuat。</p>
<p>七、永字八法个「啄」，嘛是一種「撇」。頂面迄種較長，叫「長撇 tn̂g-phiat」，即種較短，叫「短撇 t&eacute;-phiat」。多謝陳震軒先生賜教。</p>
<p>八、拖 thua，也講「拖刀 thua-to」。華語〔一撇一捺〕，台語講「一撇一拖」。</p>
<p>另外，永字八法無強調橫劃斡做直徛迄个轉折處个運筆，我感覺這佮劃、徛兩筆獨立个寫法應該有出入，華語是叫做〔橫折〕，台語咁有啥講法？才請各位先進賜教。</p>
<hr />
<p>以下特別說明「劃」--字：</p>
<p>台語「劃 ue̍h/ui̍h」廣義指任何方向个筆劃，狹義[hia̍p-gī] 特指「橫劃」。所以俗語講「一--字[it--jī] 毋捌一劃」，意思是「連『第一』个『一』是上簡單个一橫劃嘛袂曉寫。這比文言「不識之無 put sik tsi-b&ucirc;」形容了閣較有力。</p>
<p>台灣諺語：「千算萬算，毋值天一劃」[tshing-sǹg-bān-sǹg, m̄ ta̍t thinn tsi̍t ue̍h]。即句話本來加減有「由命不由人」个消極思想，但是對咱現代儂也有大啟示，就是勸咱著愛敬畏天地，毋通想欲「人定勝天」煞來破壞咱所倚靠个自然環境，最後連家己也滅亡去。</p>
<p><a title="By Pbdragonwang (Own work) [GFDL (http://www.gnu.org/copyleft/fdl.html) or CC-BY-SA-3.0-2.5-2.0-1.0 (http://creativecommons.org/licenses/by-sa/3.0)], via Wikimedia Commons" href="http://commons.wikimedia.org/wiki/File%3A%E5%A4%A9%E5%A3%87%E4%B8%80%E5%AD%97%E5%8C%BE.JPG"><img width="512" height="384" alt="天壇一字匾" src="https://upload.wikimedia.org/wikipedia/commons/thumb/c/c8/%E5%A4%A9%E5%A3%87%E4%B8%80%E5%AD%97%E5%8C%BE.JPG/512px-%E5%A4%A9%E5%A3%87%E4%B8%80%E5%AD%97%E5%8C%BE.JPG" /></a></p>
<p>有以上个觀念做基礎，咱對台南天壇出名个「一字匾 it-jī-pi&aacute;n」就會得有較深刻个體會。咱看即副匾四箍輾轉，細字个十二句七言詩，就肯定伊背後个「創作」理念，的確有「千算萬算，毋值天一劃」在內。</p>
<p>我按呢想，去查網路，才發現有袂少儂也是按呢解說，當然，怹攏是寫華文，我今欲進一步標明即首詩个台語音，愛用台語唸，才會押仝韻（第一句佮所有个雙數句）；若用華語唸，會變做兩韻。</p>
<p>世人枉費用心機 s&egrave;-j&icirc;n &oacute;ng-hu&igrave; iōng sim-ki <br />天理昭彰不可欺 thian-l&iacute; tsiau-tsiong put kh&oacute; khi <br />任爾通盤都打算 jīm n&iacute; thong-phu&acirc;n too t&aacute;nn-su&agrave;n <br />有餘殃慶總難移 i&uacute; &ucirc; iong-kh&igrave;ng ts&oacute;ng l&acirc;n &icirc; <br />盡歸善報無相負 tsīn kui siān-p&ograve; b&ucirc; siong hū <br />盡歸惡報誰便宜 tsīn kui ok-p&ograve; su&icirc; pi&acirc;n-g&icirc; <br />見善則遷由自主 ki&agrave;n siān tsik tshian i&ucirc; tsū-ts&uacute; <br />轉禍為福亦隨時 tsu&aacute;n hō u&icirc; hok i̍k su&icirc;-s&icirc; <br />若猶昧理思為惡 jio̍k i&ucirc; māi-l&iacute; su u&icirc; ok <br />此念初萌天必知 tsh&uacute; liām tshoo b&icirc;ng thian pit ti <br />報應分毫終不爽 p&ograve;-&igrave;ng hun-h&ocirc; tsiong put s&oacute;ng <br />只爭來早與來遲 ts&iacute; tsing l&acirc;i ts&oacute; &uacute; l&acirc;i t&icirc;&nbsp;</p>
<p>補充：「只爭來早與來遲」个「爭」就是「差、差別」个意思，咱台語口語講「爭差 tsing-tsha」是同義複詞，就是即个「爭」--字。這對照客語發音，就百面確定「爭差、走爭 ts&aacute;u-tsing」个寫法才著，教育部用字「精差、走精」毋著。參考我寫个〈<a href="/posts/tsing-tsha-and-tsau-tsing-han-ji/" target="_blank">台語 tsing-tsha 个本字是「爭差」；ts&aacute;u-tsing 个本字是「走爭」</a>〉。</p>
<p>上頭前「永字八法」圖片个出處：「<a href="http://museum02.digitalarchives.tw/ndap/2005/ChineseArt/domain/show_article/31.html">數位化的藝術廊道</a>」。</p>

