---
layout: post
title: 楊秀卿老師唸歌拜年
date: 2013-01-15 12:31:12 +0800
author: 潘科元
categories: [唸歌, 勸世相褒]
tags: [四句連]
---

<p><iframe width="640" height="360" src="http://www.youtube.com/embed/o-6eKDD3_Qo" frameborder="0" allowfullscreen=""></iframe></p>
<p>即段影片有幾若位台灣傳統藝界个老前輩，共咱逐家賀喜新年。其中，楊秀卿老師是用月琴唸歌个方式來表現，真心適。請看影片後段，斟酌聽伊用唸歌來向民眾拜年。</p>
<p>（影片字幕有走爭，我重整理）</p>
<hr />
<p>{唸}</p>
<p>各位朋友逐家好<br /> 我是九十八歲个老阿婆<br /> 楊秀卿个名我就共恁報<br /> （佇遮共恁拜一个年咧）<br /> 予恁（按呢）新春快樂逐家笑呵呵</p>
<p>{唱：江湖調三葩}</p>
<p>即馬慶祝一百空兩[kh&ograve;ng nn̄g]是「溜」年<br /> 祝恁逐家好時機<br /> 金錢趁甲袂得去<br />合家快樂(來)笑瞇瞇</p>
<p>慶祝「溜」年（彼是）行大運<br /> 予汝日日趁錢年年賰<br /> 國家太平(哩 咱)民安穩<br />五穀豐收(彼是)好年巡</p>
<p>另外欲來慶祝咱遮个公司行號生產个大廠商<br /> 予恁新春新年好吉祥<br /> 新春新年好景象<br />鴻圖大展是喜洋洋</p>
<p>{講}</p>
<p>〔謝謝〕<br /> 祝恁錢大趁、趁大錢<br /> 予汝好額，免趁有通食。</p>
<hr />
<p>註一：伊是唱做「溜年 liu-n&icirc;」毋是字幕所寫个「龍年 li&ocirc;ng-n&icirc;」（龍年已經隨欲過去啦）。這是民間無愛直接講著「蛇 tsu&acirc;」，換講「溜 liu」个緣故，尤其是佇即種祝福个場合，閣卡是按呢。像布袋戲界也是有即種禁忌[k&igrave;m-khī]，袂使得直接講著 tsu&acirc; 即个音。選用「溜 liu」來代替「蛇」，大概是因為蛇个身軀真「滑溜 ku̍t-liu」，而且「鰗鰡 h&ocirc;o-liu」嘛生做真si&acirc;ng蛇。</p>
<p>註二：頂面完整个四句連有四葩，每一葩攏是第二、第四句句尾押平聲（第一、第五聲），第三句句尾用仄聲字，第一句句尾平仄不拘。這就是我一向所強調，北部唸歌大師所採用个「嚴格个四句連格律」，怹毋是凊彩揣仝韻母个字就捎咧亂鬥來唱江湖調。</p>

