---
layout: post
title: 〔長頸鹿〕台語叫做「長頷鹿」「麒麟鹿」
date: 2013-01-20 02:31:33 +0800
author: 潘科元
categories: [教育, 台語動畫]
---

<p><iframe width="480" height="360" src="http://www.youtube.com/embed/LIhWpcPUE3I" frameborder="0" allowfullscreen=""></iframe></p>
<p>〔長頸鹿〕台語叫做「長頷鹿」「麒麟鹿」（台語文作者：潘科元）</p>
<p>**********</p>
<p>囡仔兄、囡仔姊，我是世界古錐个長頷鹿[tn̂g-ām-lo̍k]，因為我有足長足長个頷頸仔[ām-k&uacute;n-&aacute;]，長長个頷頸个鹿仔，所以台語才叫做長頷鹿。</p>
<p>愛會記得哦，頷頸个頷[ām]，唸到尾--仔，喙唇愛合起來哦，am&hellip;ām&hellip;&agrave;m，長頷鹿。</p>
<p>我叫做長頷鹿，但是嘛會使叫做「麒麟鹿 k&icirc;-l&icirc;n-lo̍k」。本來，麒麟是中國古早个神話咧傳說个一種仁慈个神獸，也就是仁慈閣神聖个野獸。</p>
<p>古冊講麒麟个頭親像龍頭，身軀像馬，動作像鹿仔，尾溜閣哪牛尾，伊咧哮親像霆雷公，喙閣會吐火，足厲害！相傳，干焦佇國家太平、抑是有聖人出世个時，麒麟才會出現。</p>
<p>按呢照講阮長頷鹿是生活佇非洲，活跳跳个動物，佮中國个麒麟根本無tī-tāi。</p>
<p>但是佇明朝永樂皇帝个時，三寶太監鄭和帶領海船大隊，過番落西洋，去到東非，有帶兩隻長頷鹿轉來京城，進貢予皇帝爺，稟奏講彼就是麒麟。</p>
<p>永樂皇帝聽了，歡喜到袂顧得，伊扑算家己治理个國家，風調雨順、國泰民安，所以才會得著麒麟。後來連日本佮韓國嘛綴咧按呢號。</p>
<p>就按呢，阮才叫做「麒麟鹿」。無論汝喝講「長頷鹿」抑是喝講「麒麟鹿」，我攏會應聲：「M̋&hellip; 汝是欲請我食樹葉仔个腥臊是--毋？」</p>
<p>**********</p>
<p>音註：</p>
<p>1. 霆雷公 t&acirc;n lu&icirc;-kong：〔打雷〕</p>
<p>2. 過番 ku&egrave;-huan：以早福建儂，出海過去外國，就叫做「過番」、「過番爿 ku&egrave;-huan-p&icirc;ng」。「番」是相對於「唐 tn̂g」「漢 h&agrave;n」來講个，往往有歧視个意思。但是後來也有儂用做中性个稱呼。</p>
<p>3. 風調雨順 hong ti&acirc;u/tiau &uacute; sūn</p>
<p>4. 國泰民安 kok-th&agrave;i b&icirc;n-an</p>

