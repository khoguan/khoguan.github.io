---
layout: post
title: 阿勉佮阿桔做對仔
date: 2013-02-25 15:49:21 +0800
author: 潘科元
categories: [台語文學, 答喙鼓(台語相聲)]
---

<p>古意狗仔阿勉佮古錐貓仔阿桔[kiat]是一粒一[it-lia̍p-it]个好朋友，怹真愛答喙鼓來做耍滾笑[ts&ograve;-sńg k&uacute;n-tshi&ograve;]：</p>
<p>阿勉：「阿桔，我出予汝對[tu&igrave;]。 」</p>
<p>阿桔：「做汝講--來。」</p>
<p>阿勉：「海。」</p>
<p>阿桔：「『海』對『山[suann]』。」</p>
<p>阿勉：「雞。 」</p>
<p>阿桔：「『雞』對『gi&acirc;』。」</p>
<p>阿勉：「啥乜是 gi&acirc;？」</p>
<p>阿桔：「漳--个講鵝[g&ocirc;]，泉--个講鵝[gi&acirc;]。」</p>
<p>阿勉：「汝平聲[pi&acirc;nn-siann]个『雞 ke/kue』毋對仄聲[tseh-siann]个『鴨 ah』，刁工欲對仝款平聲个『鵝』。汝現現是狡怪貓，毋是古錐貓！」</p>
<p>阿桔：「這是白話，意思有通較要緊，平仄無對毋免傷掛意啦。汝無聽儂講『天[thinn]對地，老母對老爸[pē]，鱟桸[hāu-hia]對飯篱[pn̄g-lē]，鼎𥴊[ti&aacute;nn-k&aacute;m]對鼎摖[ti&aacute;nn-tsh&egrave;]，頭殼碗對五筋枷[gōo-kin-k&ecirc;]』。『母、爸』攏仄聲，『𥴊、摖』嘛攏仄聲，儂嘛是咧對。」</p>
<p>阿勉：「汝真𠢕服侍諍王[ho̍k-sāi ts&igrave;nn-&ocirc;ng]！按呢『雞母』欲對啥？」</p>
<p>阿桔：「『雞母』我欲對『鴨雄』[ah-h&icirc;ng]。 」</p>
<p>阿勉：「對轉來『鴨』矣hōnn！閣來，『海雞母』。」</p>
<p>阿桔：「『海雞母』對『suann-gi&acirc;-kang』。」</p>
<p>阿勉：「喂！山蜈蚣[suann-gi&acirc;-kang] 个『gi&acirc;』毋是迄種『鵝』啦！」</p>
<p>阿桔：「海雞母嘛毋是迄種『雞』啊！」</p>
<hr />
<p>註：</p>
<p>一、台語「鴨雄仔 ah-h&icirc;ng-&aacute;」是指猶未大隻个「鴨kak、鴨公」。查埔囡仔青春期咧變聲，定定予大儂形容做是「鴨雄仔聲」。</p>
<p>二、台語「海雞母」至少有三種意思，第一是指「海鷗」，第二是指一種「笛鯛科」个魚，第三是指 kā拄入港个漁船割魚貨个生理儂，即三種意思攏無屬佇「雞」。</p>
<p>三、台語「山蜈蚣」是羊齒類植物。</p>
<p>四、用口語做對句，來訓練囡仔个語文能力，佇閩南、台灣有久長个歷史。我看前賢洪舜延先生所做个〈台諺聲律啟蒙〉，單字對抑是兩字對个部份，大部份攏有照平仄，總是也有例外。若是較長个俗語句讀[tāu]，伊就顧袂著平仄矣。</p>

