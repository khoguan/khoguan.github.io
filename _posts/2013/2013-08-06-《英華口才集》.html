---
layout: post
title: 《英華口才集》
date: 2013-08-06 12:53:28 +0800
author: 潘科元
categories: [文獻, 台語白話字文獻]
---

<p>1898年馬約翰牧師編《英華口才集》（A Manual of the Amoy Colloquial, by Rev. John MacGowan），是廈門話个教材。伊有一點非常寶貴，就是會使予咱透過英、廈對照，來體會英語語法佮廈門話語法無仝个特色。</p>
<p>伊个廈門話，簡捷、媠氣，毋是照英文字面戇戇仔直譯。英文慣勢用 SVO（主詞+動詞+受詞），但是廈門話足愛用「主題提前」个表達法，受詞若是主題，就徙去句頭，而且主詞若佇語境中會凍了解，就省起來，免加講。</p>
<p>相對來論，巴克禮牧師廈門話聖經譯本（新約 1916，舊約 1933），對重忠實原文（希伯來文、希臘文），所以出現真濟語句、表達法攏無啥自然个話句。</p>
<p>照我看，欲了解當時个廈門話自然口語，英華口才集是較好个文獻。總是，巴牧師聖經猶原有無通取代个價值。</p>
<p>有心欲將英文、甚至中文作品翻做台文个友志，小弟大力推薦即部冊，真有啟發性！</p>
<p>下載連結<a href="https://docs.google.com/file/d/0B-gY6vfD4bAyRGV4dkd3NFdGYzA/" target="_blank">《英華口才集》</a>。愛有 google 口座才掠會落來。</p>

