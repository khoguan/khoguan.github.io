---
layout: post
title: 台灣地名歹唸
date: 2013-05-12 23:00:13 +0800
author: 潘科元
categories: [台文講台灣, 地名]
---

<p>台灣地名若干焦寫漢字，夭壽歹分、歹唸，平平仝迄字，出現佇無仝地頭，愛唸無仝音。以下隨意舉例：</p>
<p>一、東港[Tang-k&aacute;ng]、西港[Sai-k&aacute;ng]、南港[L&acirc;m-k&aacute;ng]、北港[Pak-k&aacute;ng]。其中四字「東西南北」攏唸白話音，即組真單純。</p>
<p>註：<br /> 東：tang(白)、tong(文)；<br /> 西：sai(白)、se(文)；<br /> 南：l&acirc;m(無分文白)；<br />北：pak(白)、pok(文)。</p>
<p>二、台東[T&acirc;i-tang]、屏東[P&icirc;n-tong]，前一个「東 tang」白話音，後一个「東 tong」文言音。</p>
<p>三、台東[T&acirc;i-tang]、台西[T&acirc;i-se]、台南[T&acirc;i-l&acirc;m]、台北[T&acirc;i-pak]。即四个「東西南北」，其中个「西」愛唸文言音 se，袂使唸白話音 sai，這是戰後才改个地名。</p>
<p>四、高雄 岡山[Kong-san]、台中 石岡[Tsio̍h-kng]、台中 神岡[S&icirc;n-k&oacute;ng]，三个「岡」攏無仝音，超出傳統字典个範圍。</p>
<p>五、南投 草屯[Tsh&aacute;u-t&ugrave;n]、台中 北屯/西屯/南屯(區)[Pak-tūn / Sai-tūn / L&acirc;m-tūn]、苗栗 通霄 白沙屯[Pe̍h-sua-tun]，即三種「屯」分別唸做第三、第七、第一聲：t&ugrave;n、tūn、tun，親像咧唱 Do、Re、Mi。</p>
<p>六、台南鹽水，明明寫「鹽 i&acirc;m」，但是愛講 Ki&acirc;m-tsu&iacute;（就是「鹹水」啦）。阮屏東有「鹽埔鄉 鹽埔村 i&acirc;m-poo-hiong i&acirc;m-poo-tshuan」，但是另外有一庄是「新園鄉 鹽埔村 Sin-hn̂g-hiong Ki&acirc;m-poo-tshuan」，平平攏是「鹽」但是實際發音，一个唸 i&acirc;m，一个唸 ki&acirc;m。閣一庄是「埔鹽 Poo-i&acirc;m」。</p>

