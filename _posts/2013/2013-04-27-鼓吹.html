---
layout: post
title: 鼓吹
date: 2013-04-27 03:30:51 +0800
author: 潘科元
categories: [語詞, 台語語詞探討]
---

<p>朋友講我是台語文个「捒手 sak-tshi&uacute;」。 <br />我講「哈，是鼓吹者[k&oacute;o-tshui-tsi&aacute;]（毋是 k&oacute;o-tshue-tsi&aacute;）」。 <br />伊講「講著鼓吹者，我想著生理儂做生理攏講＂鼓吹＂」。 <br />我講『生理場，愈捷講「鼓舞」』。</p>
<p>即个「鼓舞 k&oacute;o-b&uacute;」，我國中畢業旅行个時，印象極深：</p>
<p>阮去墾丁遊覽，佇賣記念品个所在，看著真濟在地囡仔，有个咧顧擔，有个手捀[ph&acirc;ng]一盒物件，行來行去開聲拜託儂共伊買。怹隨个仔隨个，攏是生理囝、蓮花喙，台語一流水[it-li&ucirc;-su&iacute;]，氣口佮面腔[tshiunn]完全是大儂pān。</p>
<p>也有較細漢个，會共汝sai-nai，我共伊買一項，怹邊--仔另外一个囡仔隨講：「伊共汝鼓舞，汝就共伊買；我共汝鼓舞，汝攏毋共我交關？」</p>
<p>幾十年過去，即馬个恆春囡仔，有足濟，台語已經袂通矣！</p>
<p>佇我个語感，「鼓吹 k&oacute;o-tshui」是咧鼓吹理念，毋是欲趁錢。大概因為我細漢个時，予爸母疼命命，怹毋捌予我艱苦著，免像當年恆春个囡仔按呢，出去外口鼓舞觀光客，鼓吹儂客加買--寡。</p>
<p>註： <br />一、「鼓吹」若唸文言音 k&oacute;o-tshui，是動詞，宣傳、勸誘[khu&agrave;n-i&uacute;]、提倡[th&ecirc;-tshi&ograve;ng]个意思。</p>
<p>二、「鼓吹」若唸白話音 k&oacute;o-tshue/tshe，是名詞，華語叫做〔嗩吶〕，佮頂面完全無仝款。</p>

