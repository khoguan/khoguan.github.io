---
layout: post
title: 媠氣台灣話「存長 tshûn-tn̂g」(063) 作者：潘科元
date: 2013-12-20 16:39:07 +0800
author: 潘科元
categories: [媠氣台灣話專欄]
---

<p>媠氣台灣話「存長 tsh&ucirc;n-tn̂g」(063)</p>
<p>解說：存長[tsh&ucirc;n-tn̂g]，意思是考慮較久長个未來，毋是干焦顧眼前。像講某儂「g&acirc;u存長」[g&acirc;u tsh&ucirc;n-tn̂g]，就是講伊凡事深謀遠慮[tshim-b&ocirc;o u&aacute;n-lū]。</p>
<p>文例 1：伊生理當咧發彩，汝勸伊著愛會曉存長，業務毋通衝傷雄，伊哪聽會落去？</p>
<p>（I sing-l&iacute; tng-leh huat-tsh&aacute;i, l&iacute; khǹg i tio̍h-&agrave;i ē-hi&aacute;u tsh&ucirc;n-tn̂g, gia̍p-bū m̄-thang tshiong siunn hi&ocirc;ng, i n&aacute; thiann ē lo̍h--kh&igrave;?）</p>
<p>文例 2：欲做頭儂，毋但愛為眾儂現此時个公益設想，也著g&acirc;u存長，看會著將來个時勢。</p>
<p>（Beh ts&ograve; th&acirc;u-l&acirc;ng, m̄-nā &agrave;i uī ts&igrave;ng-l&acirc;ng hiān-tsh&uacute;-s&icirc; &ecirc; kong-ik siat-si&oacute;ng, iā tio̍h g&acirc;u tsh&ucirc;n-tn̂g, khu&agrave;nn ē tio̍h tsiong-l&acirc;i &ecirc; s&icirc;-s&egrave;.）</p>
<p>呼音佮腔口問題：「存」--字，正常个字音是 ts&ucirc;n，像「存在 ts&ucirc;n-tsāi」、「存款 ts&ucirc;n-khu&aacute;n/khu&aacute;nn」。毋過若是指心肝內有按算、考慮，往往唸送氣聲母 tsh&ucirc;n，像「存長」、「存範 tsh&ucirc;n-pān」；抑是尊重[tsun-tiōng]、看重[khu&agrave;nn-tāng]个意思，也是唸 tsh&ucirc;n，像「尊存 tsun-tsh&ucirc;n」、「存天良 tsh&ucirc;n thian-li&ocirc;ng」、「存良心 tsh&ucirc;n li&ocirc;ng-sim」。</p>
<p>「存長 tsh&ucirc;n-tn̂g」若是漳腔變調，佮「伸長 tshun-tn̂g」仝音：「存長」頭字是第五聲 tsh&ucirc;n，「伸長」頭字是第一聲 tshun，總--是，變調了後就分袂出來。若是泉腔，即兩个詞就分會清。對分袂清个腔口來講，著靠頂下句个話意來分，講个時，也著較斟酌，免得予儂誤解。</p>
<p>近義詞：存後[tsh&ucirc;n-āu]、存後步[tsh&ucirc;n-āu-pōo]。</p>
<p>&copy; 潘科元 2013 版權所有．敬請賜教</p>
<p >&nbsp;</p>
<p >&nbsp;</p>
<p >&nbsp;</p>
<p >&nbsp;</p>
<p >&nbsp;</p>
<p >&nbsp;</p>
<p >&nbsp;</p>
<p >&nbsp;</p>
<p >&nbsp;</p>

