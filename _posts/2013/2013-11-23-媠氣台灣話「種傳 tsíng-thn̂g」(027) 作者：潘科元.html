---
layout: post
title: 媠氣台灣話「種傳 tsíng-thn̂g」(027) 作者：潘科元
date: 2013-11-23 02:20:26 +0800
author: 潘科元
categories: [媠氣台灣話專欄]
---

<p>媠氣台灣話「種傳 ts&iacute;ng-thn̂g」(027)</p>
<p>解說：種傳[ts&iacute;ng-thn̂g]，兩字攏唸白話音，佮日本時代對日語吸收來个新詞「遺傳 u&icirc;-thu&acirc;n」倚意（實際用法，參考文例）。單獨一字動詞「種 [ts&iacute;ng]」就是受著遺傳个意思。</p>
<p>文例1：兩个囡仔體質差大碼，大漢--个種著老爸，十二月天嘛褪剝裼；細漢--个種著老母，六月天也著蓋棉被。</p>
<p>（Nn̄g-&ecirc; g&iacute;n-&aacute; th&eacute;-tsit tsha tuā-b&eacute;, tuā-h&agrave;n--&ecirc; ts&iacute;ng tio̍h lāu-pē, tsa̍p-jī-gue̍h-thinn mā thǹg-pak-theh; s&egrave;-h&agrave;n--&ecirc; ts&iacute;ng tio̍h lāu-b&uacute;, la̍k-gue̍h-thinn iā tio̍h kah m&icirc;-phuē.）</p>
<p>註跤：「褪剝裼」也有講 thǹg-pak-theh、thǹg-bak-teh 幾若種變音，就是華語〔打赤膊〕，台日大辭典寫「脫剝裼」，教育部台語辭典寫做「褪腹裼」，我取中和，寫做「褪剝裼」，分析起來是三个動詞詞素所形成个並列結構詞，「褪」是「褪衫」，「剝」是規个攏剝起來，「裼」是「赤體」。</p>
<p>文例2：伊漢草無好，彼是種傳--个，毋過伊後天有下苦工鍛煉--過，庄裡个竹雞仔無儂敢ha伊。</p>
<p>（I h&agrave;n-tsh&aacute;u b&ocirc; h&oacute;, he sī ts&iacute;ng-thn̂g--&ecirc;, m̄-koh i hiō-thian ū hē kh&oacute;o-kang thu&agrave;n-liān--ku&egrave;, tsng--l&iacute;n &ecirc; tik-ke-&aacute; b&ocirc; l&acirc;ng k&aacute;nn ha--i.）</p>
<p>註跤：竹雞仔，本是台灣特有種个雉科鳥仔名，用佇儂，指不良少年、小鱸鰻。「ha」，大膽主動去惹危險个代誌、人物，往往用佇否定句、疑問句。</p>
<p>文例3：即个少年家，真有種傳，十捅歲仔ni&acirc;，牛犁耙逐項會，佮怹老爸親像仔親像。</p>
<p>（Tsit-&ecirc; si&agrave;u-li&acirc;n-ke, tsin ū ts&iacute;ng-thn̂g, tsa̍p-th&oacute;ng-hu&egrave;-&aacute; ni&acirc;, g&ucirc;-l&ecirc;-pē ta̍k-hāng ē, kah i lāu-pē tshin-tshiūnn-&aacute; tshin-tshiūnn.）</p>
<p>註跤：牛犁耙，三个名詞詞素个並列結構詞，農家愛用著个三類物件，合起來表示逐種作穡个工夫。</p>
<p>相關俗語：好種毋傳，歹種毋斷 [H&oacute; ts&iacute;ng m̄ thn̂g, ph&aacute;inn ts&iacute;ng m̄ tn̄g]。</p>
<p>相關詞：父母生成[pē-b&oacute; senn-s&icirc;ng/tsi&acirc;nn]。「種傳」強調和觀察會著个爸母个性質仝款，但是「爸母生成」只是強調生落來就按呢，毋是後天个因素，像身體健全个雙親，生出有koh樣个囡仔，彼嘛是爸母生成。</p>
<p>&copy; 潘科元 2013 版權所有</p>

