---
layout: post
title: 「監」台語有三音
date: 2013-03-19 12:09:34 +0800
author: 潘科元
categories: [呼音, 漢字台語正音]
---

<p>「監」台語有白話音 kann 一音，文言音 kam、k&agrave;m 兩音。</p>
<p>台語舊詞「監獄 kann-ga̍k」「監禁 kann-k&igrave;m」「坐監 tsē-kann」「監囚 kann-si&ucirc;」「監犯 kann-huān」「關落監 kuainn lo̍h kann」「破監 phu&agrave;-kann」。即个「監」指「牢獄 l&ocirc;-gi̍k/ga̍k」个時，唸白話音陰平 kann。</p>
<p>日本時代，另外有唸文言音「監獄 kam-ga̍k、監禁 kam-k&igrave;m」，台日典注明是日語來个，猶原是第一聲，但是唸文言音 kam。</p>
<p>第三聲文言音「監 k&agrave;m」，照講是名詞，指政府个某種機關（非監獄）抑是官名，像「欽天監 Khim-thian-k&agrave;m」「國子監 Kok-ts&uacute;-k&agrave;m」「太監 th&agrave;i-k&agrave;m」。</p>
<p>「監」若是動詞「監察」个意思，台語敢哪 kam / k&agrave;m 攏會使。古文也無的確，總是，有文獻強調唸第一聲，像：</p>
<p>「《禮&middot;王制》天子使其大夫爲三監。監於方伯之國。《註》使佐方伯，領諸侯，監臨而督察之也。上監去聲，下監平聲。」</p>
<p>就是將官名个「三監」唸去聲，將動詞「監」唸平聲。</p>
<p>我雖然佮意將動詞「監」唸 kam 第一聲，毋過現時「監察(院) k&agrave;m-tshat(-īnn)、監視 k&agrave;m-sī、監督 k&agrave;m-tok、舍監 si&agrave;-k&agrave;m」甚至「新竹少監 Sin-tik Si&agrave;u-k&agrave;m」我攏聽儂唸 k&agrave;m。</p>
<p>當今个趨勢，就是三音歸一音 k&agrave;m，像「監獄 kann-ga̍k、kam-ga̍k」有蓋濟儂攏唸 k&agrave;m-ga̍k，照講古早無即種唸法。</p>
<p>總是，監 kann 白話音是台語特色，應該保惜。</p>

