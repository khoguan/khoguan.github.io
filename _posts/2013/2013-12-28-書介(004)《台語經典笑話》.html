---
layout: post
title: 書介(004)《台語經典笑話》
date: 2013-12-28 19:06:02 +0800
author: 潘科元
categories: [讀冊筆記]
---

<p><img border="0" src="/assets/too/2013/1228/taigi-kingtian-tshioue.jpg" width="410" height="410" /></p>
<p>冊名：<strong>台語經典笑話</strong><br /> 作者：<strong>洪惟仁</strong><br /> 版本：台語文摘雜誌社 1999年8月15日修訂三版</p>
<p>收集、改寫古早流傳落來，不止仔心適，閣有字眼个台語笑詼。袂少篇有誌載佇日本時代个冊，像《台灣笑話集》(川合真永 1915)、《台灣風俗誌》(片岡巖 1921)。有个是作者對怹序大儂、抑是鄉親前輩遐聽來个笑談[tshi&agrave;u-t&acirc;m]。</p>
<p>逐篇 齊短--仔[tsi&acirc;u-t&eacute;--&aacute;]，攏是足讚个進階台語教材。內中有袂少媠氣、端的[tuan-tiah]个台語話，學會著，較贏汝九斗換一石。</p>
<p>今[tann]，江湖一點訣，公開對恁說[suat]：咱會使比較仝一段笑詼古，佇《台灣笑話集》个寫法，佮佇即本冊个句讀[k&ugrave;-tāu]、語詞、氣口个差別。讀了過--兩日仔，家己看目錄，揀--幾篇仔，就咱對故事个記持，用家己个話重寫--一遍。才比較即三種版本，保領汝个台語文脫胎換骨。</p>
<p>《台語經典笑話》已經絕版，愛去圖書館借，一半間仔冊店拄彩閣有。 《台灣笑話集》遮有電子檔：<a href="http://jdlib.ntl.gov.tw/cgi-bin/browse.cgi?bookid=bjn00184">http://jdlib.ntl.gov.tw/cgi-bin/browse.cgi?bookid=bjn00184</a></p>
<p>重讀完《台語經典笑話》，目睭花、腹肚枵，佇冊尾看著當年「台語資料服務中心代售[si&ucirc;]書目」，發現有一phō「台灣嘆語辭典」，半暝喝一聲「尿壺蜈蚣！Tang時仔有一本專門收集感嘆語个台灣話辭典我哪會毋知？」</p>
<p>注神閣看作者欄－－「許成章」。啊！原來是《台灣漢語辭典》印毋著字啦。</p>
<p>註跤：孽詰仔話「Jiō-&ocirc;o-gi&acirc;-kang -- kiann s&iacute; gua̋ lān」。</p>

