---
layout: post
title: 台語男性器官名稱
date: 2013-04-26 12:02:20 +0800
author: 潘科元
categories: [語詞, 台語語詞探討]
---

<p>為著保存台語个身體文化，以下無禁無忌，初步整理出關係男性「外生殖[sing-si̍t]器官」个台語名稱，若是引申个用法（親像罵語）佮相關个俗語，佇遮無提起。女性器官个台語，我無啥知，才拜託台文界先進，另外整理發表。</p>
<p>一、總稱一字「𡳞 lān」（讀者个電腦可能顯示袂出即个教育部用字，寫法是「尸」部下底「粦」。若異用字「膦」電腦顯示就無問題）。</p>
<p>性器官 lān 對應書面語「陽物 i&ocirc;ng-bu̍t、陽具 i&ocirc;ng-kū/kī」，是整個个男性外生殖器。這有儂寫做「卵」，但是「卵」予儂聯想對〔蛋〕，閣想對「睾丸」去，所以有儂誤會台語 lān 是專指「睾丸」，毋是按呢。</p>
<p>以下个名稱，是「𡳞 lān」个各部位：</p>
<p>二、「𡳞鳥 lān-tsi&aacute;u、𡳞鳥仔 lān-tsi&aacute;u-&aacute;」，書面語「陰莖」。台語即个 tsi&aacute;u，對應華語俗字〔屌〕，所以有儂主張台語著寫「𡳞屌」。總是，對人類文化學个考察，咱知影世界有袂少種族，攏用 "bird" 个詞來比喻、稱呼男性器官。若是細漢囡仔个陽物，也有叫做「鳥仔 tsi&aacute;u-&aacute;」。</p>
<p>三、「𡳞脬 lān-pha」，書面語「陰囊」。「𡳞脬皮 lān-pha-phu&ecirc;」攝攝[liap-liap]，會幫助散熱，精子才袂熱--死。「𡳞脬」个文言台語「脬囊 phau-l&ocirc;ng」、「腎囊 sīn-l&ocirc;ng」。若講笑，叫做「囝孫袋 ki&aacute;nn-sun-tē」。</p>
<p>四、「𡳞核 lān-hu̍t」，書面語「睾[ko]丸」（第一字正確个寫法，佇「睪 i̍k」頂面著有一點，音、義攏無仝）。漢醫術語所講个「腎」，有分內腎、外腎，內腎主要指腹肚內个腰子[io-ts&iacute;]，外腎就是𡳞核。</p>
<p>五、「𡳞蔓 lān-muā」，就是「男性陰毛」，簡單講做「𡳞鳥毛」。muā 即个詞素，照我个分析，是分三步派生出來个：</p>
<p>1. 動詞「幔 mua」：唸第一聲，「覆蓋」佇外表个意思，像雨衣講「雨幔」，幔佇身軀外表來防雨。</p>
<p>2. 動詞 muā：唸第七聲，毋但「覆蓋」，而且崁了真椆[ti&acirc;u]，真歹 lut掉，像「予蜘蛛絲 muā--著」。</p>
<p>3. lān-muā，就是指佇陽物頂面崁椆、崁密个陰毛。</p>
<p>六、「𡳞鳥頭 lān-tsi&aacute;u-th&acirc;u」、「𡳞𦉎 lān-sui」，即兩个類義詞對應華語「龜頭」。台語也有講「龜頭 ku-th&acirc;u」，第一个意思是「龜个頭」，第二个意思就是指男性器官即个部位。</p>
<p>「𦉎 sui」原本是指茶罐喙，比喻引申用佇男性部位。細漢查埔囡仔个 lān-sui 是予包皮 包椆咧，青春期个時，就會開始「遛級 li&ugrave;-khiat」，有个無正常，會一直「包sui」（書面語「包莖」），必要个時著去手術治療。</p>
<p>猶太教、回教等一寡中東个宗教，攏有割[kuah]包皮个宗教儀式，叫做「割禮 kat-l&eacute;」，台語舊約聖經看會著。「割」唸 kat 是文言音，白話音 kuah。</p>
<p>「lān-sui」大概是無算包皮个「𡳞鳥頭」，兩詞意思小可有分。「𡳞鳥頭」也叫做「khiat-&aacute;頭」，即个 khiat 就是頂段「li&ugrave;-khiat」个 khiat，扑算是因為陽物前段較膨，親像一段 khiat-&aacute;（階級），才按呢號。</p>
<p>書面語「勃起 pu̍t-kh&iacute;」，台語生活用語叫做「起磅 kh&iacute;-pōng」，滾笑話「弓布篷 king p&ograve;o-ph&acirc;ng」，文雅个用語是「發陽 huat-i&ocirc;ng」。動物像狗，咧起pōng个時，就會「吐𡳞𦉎 th&oacute;o lān-sui」。</p>
<p>稱呼男性器官个台語滾笑話、鄙俗話非常濟，像「家私 ke-si、家械 ke-ku&egrave;、家械頭 ke-ku&egrave;-th&acirc;u、槌 thu&icirc;、鵰仔 tiau-&aacute;、鹿鞭 lo̍k-pian、中根 tiong-kun、大丁 tuā-ting、天公翹 thian-kong-khi&agrave;u、司公銒 sai-kong-giang、&hellip;&hellip;」。需要另外分析整理。</p>
<p>------</p>
<p>註：極力主張 lān 本字是「卵」个學者，像已故个陳冠學先生，伊認為自許慎以來个文字學家將象形字「卵」个形體解說錯誤，卵字中央分開个兩徛（直畫），本來是下底相連个 U 形，就是 lān-tsi&aacute;u 个形體，抑[ah]雙爿本是兩粒圓形，就是 lān-pha，兩粒中央攏有一點，就是 lān-hu̍t。</p>
<p>陳先生个見解，毋知有甲骨文、金文个實物證據無？無論按怎，就實用台文个角度來看，台語講「雞nn̄g、鴨nn̄g」（nn̄g，宜蘭音 nuī，華語〔蛋〕）確實就是「卵」字，既然已經用「卵」來寫 egg 个意思，實在無適合閣用「卵」來表示男性器官，若無，應用个時會錯亂，非常困擾。「台語本字考證」佮「實用台文」著分開看待。</p>
<p>女性器官个台語，我無啥知，才拜託台文界先進，另外整理發表。</p>
<hr />
<p>承蒙蕭藤村老師收集、提供女性器官个台語名稱，排列佇下面：</p>
<p>1. 鴛鴦橋 uan1-iunn1-kio5 陰蒂的隱語 <br />2. 㞓屄蒂 tsi1-bai1-ti3 陰蒂 <br />3. 㞓屄穎 tsi1-bai1-inn2 陰蒂 <br />4. 蟯仔肉 gio5-a2-bah4 陰唇 <br />5. 膁肚尾 liam2-too2-be2 陰門的隱語 肩胛疼皮換膁肚尾。 <br />6. 歪尾桃 uai1-bue2-tho5 陰門的隱語 <br />7. 水雞 sui2-ke1 陰門的隱語 <br />8. 蛤球仔 kap4-kiu5-a2 陰門的隱語 <br />9. 田貝 tshan5-pue1 陰門的隱語 <br />10. 蟯貝 gio5-pue1 陰門的隱語 <br />11. 蟯仔 gio5-a2 陰門的隱語 <br />12. 㞓屄 tsi1-bai1 陰門 <br />13. 㞓 tsi1 陰門 <br />14. 㞓屄 tsi1-bai1 陰門 <br />15. 暢空 thiong3-khang1 陰門 世間出有戇囝婿，暢空講說是肚臍，著驚撂準去鑿痞，出門緊叫醫生來。 <br />16. 陰門 im1-mng5 陰門 <br />17. 陰戶 im1-hoo7 陰門 <br />18. 屄仔 bai1-a2 陰門 <br />19. 㞓屄毛 tsi1-bai1-bng5 陰毛 <br />20. 生門 sinn1-bng5/senn1-mui5/senn1-bng5 產道 <br />21. 血母 huih4-bu2 產後的子宮 <br />22. 生囝袋 senn1-kiann2-te7 子宮 <br />23. 子宮 tsu2-kiong1 子宮 <br />24. 卵巢 nng7-tsau5 子宮 <br />25. 烏蒂仔 oo1-ti3-a2 (戲)陰蒂 <br />26. 淺缽 tshian2-puah4 (戲)陰門 <br />27. 煎盤 tsian1-puann5 (戲)陰門 <br />28. 蟯 gio5 (戲)陰門 三條茄，呣值一粒蟯。 <br />29. 扁籠 pinn2-lang2 (戲)陰門 <br />30. 㞓屄喙 tsi1-bai1-tshui3 (卑)女人的陰門口 <br />31. 陰物 im1-but8 (文)陰部 <br />32. 產門 san2-bun5 (文)產道 <br />33. 經門 king1-bun5 (文)產道 藝旦講：「恁逐家呣通笑，三位敢(k&aacute;m）呣是攏對呰个經門出身=的？」</p>

