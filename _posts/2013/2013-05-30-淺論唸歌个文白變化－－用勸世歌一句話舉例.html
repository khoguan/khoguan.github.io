---
layout: post
title: 淺論唸歌个文白變化－－用勸世歌一句話舉例
date: 2013-05-30 18:43:55 +0800
author: 潘科元
categories: [唸歌, 勸世相褒]
---

<p>出名台灣唸歌「勸世歌 Khu&agrave;n-s&egrave;-kua」內底有一葩：</p>
<p>講甲當今个世界 [K&oacute;ng kah tong-kim# &ecirc; s&egrave;-k&agrave;i]<br />鳥為食亡人為財<br />想真做儂著海海 [Siūnn-tsin# tsu&egrave;/ts&ograve;-l&acirc;ng# to̍h/tio̍h h&aacute;i-h&aacute;i]<br />死從何去生何來 [S&iacute;# tsi&ocirc;ng h&ocirc;(#) kh&igrave;# sinn/sing# h&ocirc; l&acirc;i]</p>
<p>從中，第二句所唱个「鳥」佮「人」兩字，咱比較呂柳仙、楊秀卿兩位大師 灌錄个作品內底，無仝个文、白呼音：</p>
<p>呂柳仙：tsi&aacute;u(白)# uī si̍t# b&ocirc;ng# l&icirc;n(文)# uī ts&acirc;i <br />楊秀卿：ni&aacute;u(文)# uī si̍t# b&ocirc;ng# l&acirc;ng(白)# uī ts&acirc;i</p>
<p>這反應出民間藝人活潑自由來變化文、白讀音，袂強求統一唸文抑是唸白。佇傳統布袋戲，即種現象也非常普遍。怹即種文白混用个講法，顛倒是兼顧文雅佮通俗上妥當个做法。</p>
<p>「鳥為食亡人為財」源頭是古冊《漢書》出典个文言文「人為財死、鳥為食亡」，本來是攏唸文音。歌仔先 佇遮顛倒順序，閣減一字「死」來鬥做押韻七字句，而且用半文半白來唸，一方面保留一寡文言个氣口，一方面予伊較通俗好理解。按呢整體个轉換處理，實在極高明無比。</p>
<p>另外「食」唸本調，但是呂柳仙个「食」第八聲本調是高短調，楊秀卿第八聲本調是中平短調。楊老師最近佇林家花園咧教，有吩咐學生毋通唱高短調，較袂「有一个腔」。（當然伊袂曉講「高短調」即種語言學个術語，伊是直接將即兩種攏唱出來做比較。）</p>
<p>在我看，這是反映出北部腔第八聲本調唸高短調已經真弱勢，所以才著避免按呢唱。若是佇南部，猶原著唱高短調才合南部腔个自然。</p>
<p>唸歌大師个錄音閣有佇咧，咱著好好仔研究了解。欲按照新時代个需要來變款、創新，我也樂觀其成，總是，無先參考前輩个做法，就掠準唸歌是口語藝術，應該攏講白話音才著，這恐驚毋是傳承傳統藝術个正路。</p>
<p>我非常意愛即本勸世歌，照我所斷[tu&agrave;n]，伊个作者，是一位真飽學，對文言佮台語白話攏有深入研究、全面掌握个大𠢕儂。</p>
<p>呂柳仙先輩个勸世歌，youtube 有： <iframe width="480" height="360" src="http://www.youtube.com/embed/2td8aKfCEGc" frameborder="0" allowfullscreen=""></iframe></p>
<p>楊秀卿女士个勸世歌，「台灣唸歌團」網站有做字幕註解个 flash版：<a href="http://www.liam7kua.tw/Thuan5/KuaThiann/index_Khng3Se3Kua_00.html" target="_blank">http://www.liam7kua.tw/Thuan5/KuaThiann/index_Khng3Se3Kua_00.html</a></p>

