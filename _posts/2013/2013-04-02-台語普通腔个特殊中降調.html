---
layout: post
title: 台語普通腔个特殊中降調
date: 2013-04-02 12:40:25 +0800
author: 潘科元
categories: [呼音, 台語聲調探討]
---

<p>台語第二聲个常用字眼，有幾字仔佇部份地區、部份儂个喙裡，會對正常个「高降調」變音唸做特殊个「中降調」，超出台語七聲調本調个範圍，但是猶原無超出台語優勢腔「懸、中、低 三階調位 」个可能性，是一種對中調位降到低調位个中降調。</p>
<p>現時教羅、台羅个符號設計，無法度表現即種音，有儂是用 -h 第四聲來記，其實無仝，實際唸出來是會比 -h 拖較長、降較低。例：</p>
<p>一、按怎[&aacute;n-tsu&aacute;nn] 个 tsu&aacute;nn，有記做 tsuannh，其實無仝。</p>
<p>二、會使/袂使 [ē-s&aacute;i / bē-s&aacute;i] 个 s&aacute;i，有記做 saih，其實無仝。</p>
<p>三、會曉/袂曉 [ē-hi&aacute;u/bē-hi&aacute;u] 个 hi&aacute;u，有記做 hiauh，其實無仝。</p>
<p>四、「汝講啥？」「這啥？」个 si&aacute;nn，也定定聽會著變音唸做中降調。有儂記做 siannh，其實無仝。</p>
<p>五、按呢就好[&aacute;n-ne tō h&oacute;] 个 h&oacute;，變做中降調，即種講法阮屏東萬丹真普遍。</p>
<hr />
<p>閣一種中降調是出現佇合音，親像「汝無愛去是--毋[sī--m̄]？」尾後迄个「是--毋」合音起來就會變做 sim中降調。</p>
<hr />
<p>講著中降調，另外一方面，台語 -h4 愈來愈濟中少年儂喉入聲韻尾控制袂好勢，會拖長變中降調。若 -h8 佇南部有變高降調个趨勢，佮第二聲高降調本調混同（但是變調猶原有分）</p>
<p>-h8 佇中北部有變中平調个趨勢，佮第七聲本調仝款，甚至連變調嘛攏變低平調，-h8 佮第七聲就按呢完全混同。</p>
<p>入聲韻，佇台語白話音層保存了無好。對古音个 -p/-t/-k 弱化變 -h，後來閣進一步，連最後迄點仔束喉个 -h 嘛無去，完全聽袂出入聲个效果矣。</p>

