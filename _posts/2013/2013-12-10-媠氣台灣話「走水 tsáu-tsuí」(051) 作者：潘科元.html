---
layout: post
title: 媠氣台灣話「走水 tsáu-tsuí」(051) 作者：潘科元
date: 2013-12-10 23:46:01 +0800
author: 潘科元
categories: [媠氣台灣話專欄]
---

<p>媠氣台灣話「走水 ts&aacute;u-tsu&iacute;」(051)</p>
<p>解說：走水[ts&aacute;u-tsu&iacute;]，個別个生理儂將一所在、一國个貨物帶過去別所在、別國買賣，華語叫做〔跑單幫〕。動詞詞素「走」講出生理儂佇各地走傱往來个勞苦，名詞詞素「水」是指運貨个過程定定愛行水路，較遠、也較危險。</p>
<p>「走水」佮「走私 ts&aacute;u-su」有分，「走私」是非法个輸出入買賣，但是「走水」通常是軁法律縫[nǹg huat-lu̍t-phāng]，有咧公開交易[kau-i̍k]。</p>
<p>做走水个儂，就是「走水客 ts&aacute;u-tsu&iacute;-kheh、走水販 ts&aacute;u-tsu&iacute;-hu&agrave;n」，較無客氣叫做「走水仔 ts&aacute;u-tsu&iacute;-&aacute;」。「走水貨 ts&aacute;u-tsu&iacute;-hu&egrave;」即馬攏簡稱做「水貨 tsu&iacute;-hu&egrave;」，相對有代理權个「公司貨 kong-si-hu&egrave;」。</p>
<p>台日大辭典「走水」另外一个解說，是家禽著災[tio̍h-tse]、染著瘟疫[un-i̍k]。</p>
<p>文例1：早前國民黨禁止台灣儂出國𨑨迌買物，一寡仔有門路个儂，走水提外國貨轉來賣。像高雄堀江有足濟店頭，名義上講是別儂寄賣个，所以招牌攏寫「委託行」。</p>
<p>（Ts&aacute;-ts&icirc;ng Kok-b&icirc;n-t&oacute;ng k&igrave;m-ts&iacute; T&acirc;i-u&acirc;n-l&acirc;ng tshut-kok tshit-th&ocirc; b&eacute;-mi̍h, tsi̍t-ku&aacute;-&aacute; ū mn̂g-lōo &ecirc; l&acirc;ng, ts&aacute;u-tsu&iacute; the̍h guā-kok-hu&egrave; tńg-l&acirc;i bē. Tshiūnn Ko-hi&ocirc;ng Khut-kang ū tsiok tsē ti&agrave;m-th&acirc;u, b&icirc;ng-gī-siōng k&oacute;ng sī pa̍t-l&acirc;ng ki&agrave;-bē--&ecirc;, s&oacute;o-&iacute; tsiau-p&acirc;i l&oacute;ng si&aacute; "u&iacute;-thok-h&acirc;ng".）</p>
<p>文例2：到甲網路時代，走水客做生理个步數綴咧進化，出現袂少「網路代買」个服務，但是怹真歹佮「淘寶」即種集團網站競爭。</p>
<p>（K&agrave;u-kah bāng-lōo s&icirc;-tāi, ts&aacute;u-tsu&iacute;-kheh ts&ograve; sing-l&iacute; &ecirc; pōo-s&ograve;o tu&egrave; leh ts&igrave;n-hu&agrave;, tshut-hiān bē tsi&oacute; "bāng-lōo tāi-b&eacute;" &ecirc; ho̍k-bū, tān-sī in tsin ph&aacute;inn kah "T&ocirc;-p&oacute;" tsit-tsi&oacute;ng tsi̍p-thu&acirc;n bāng-tsām kīng-tsing.）</p>
<p>相關詞：鹹水貨[ki&acirc;m-tsu&iacute;-hu&egrave;]、過鹹水--个[ku&egrave; ki&acirc;m-tsu&iacute;--&ecirc;]，也就是〔舶來品〕[pi̍k-l&acirc;i-ph&iacute;n]。</p>
<p>&copy; 潘科元 2013 版權所有</p>

