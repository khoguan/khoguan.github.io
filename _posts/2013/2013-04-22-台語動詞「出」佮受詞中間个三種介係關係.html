---
layout: post
title: 台語動詞「出」佮受詞中間个三種介係關係
date: 2013-04-22 23:50:02 +0800
author: 潘科元
categories: [語詞, 台語語詞探討]
---

<div><img border="0" src="/assets/too/2013/0422/tshut-siahue.jpg" width="480" height="360" /></div>
<p>各位看英文佮台語講法拄好倒反[p&iacute;ng]，英文是 into（入），台語是「出」，真心適喔！</p>
<p>台語「出」直接 接名詞受詞，中央無閣用介詞，「出」所接个受詞，有時是指 into it，有時是指 out of it，有時是指 through it.</p>
<p>一、into it 个例：出席、出社會、出陣、出台（歌仔戲、布袋戲用語）、出場、出廳（古例，新婚第三日，新娘才出來到大廳拜祖先、見ta-ke-kuann）、出世[tshut-s&igrave;]（出生个意思，佮佛教講个「出世 tshut-s&egrave;」指離開世俗，是相反个動詞概念。）、出海、出山（出去到「山頭」，山頭是指墓仔埔，台語「出山」是指「出葬」）。</p>
<p>二、out of it 个例：出厝（俗語：在厝賤、出厝貴）、出喙、出監[kann]、出家[ke]、出轎、出岫[siū]、出lam、出運（脫出歹運）。</p>
<p>「出境」是對本境出去外境； 「出國」是對本國出去外國。總是，佇遮我猶原將即兩詞歸佇 out of it，將字面意思分析做「出本境」「出本國」。</p>
<p>三、through it 个例：出關（指海關，無論出國、回國，攏愛出關）、出札口[tsat-kh&aacute;u]（指火車頭个鉸票口，無論欲去月台上車，抑是到站欲離開車頭，攏愛出札口）。</p>
<p>其實「出+名詞」閣有足濟用法，像「出手、出錢、出日、出聲&hellip;&hellip;」這佮以上个情形無仝。</p>

