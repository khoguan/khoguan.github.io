---
layout: post
title: 「偈」个台語音
date: 2013-03-15 23:19:03 +0800
author: 潘科元
categories: [呼音, 漢字台語正音]
---

<p>佛教个「偈 kī」，是「頌」个意思，是佛教徒咧吟唱个一種詩歌，本來有押韻。傳去支那（佛經稱呼 China），欲翻做漢語，為著顧全意思，就犧牲押韻，變做一種無押韻，但是每一句固定五字、抑是七字个文體。</p>
<p>支那儂仿即種文體所做，出名个偈，有武則天个「開經偈 Khai-king-kī」：</p>
<p>無上甚深微妙法 B&ucirc;-siōng sīm tshim b&icirc;-biāu huat <br />百千萬劫難遭遇 Pik-tshian bān-kiap l&acirc;n tso-gū <br />我今見聞得受持 Ng&oacute;o kim ki&agrave;n-b&ucirc;n tik siū-tsh&icirc; <br />願解如來真實義 Guān k&aacute;i J&ucirc;-l&acirc;i tsin-si̍t gī</p>
<p>閣有禪宗六祖惠能大師講个：</p>
<p>菩提本無樹 Ph&ocirc;o-th&ecirc; p&uacute;n b&ucirc; sū <br />明鏡亦非台 B&icirc;ng-k&igrave;ng i̍k hui t&acirc;i <br />本來無一物 P&uacute;n-l&acirc;i b&ucirc; it bu̍t <br />何處惹塵埃 H&ocirc; tsh&ugrave; ji&aacute; t&icirc;n-ai</p>
<p>「偈」是「偈他」（也有寫做「偈佗」「偈陀」）个簡稱，「偈他」是梵語 Gāthā 音譯（ā 是指長音 a，頂面迄劃毋是聲調）。</p>
<p>按呢看起來，「偈」字「原始閩語」應該是 /ga/ 去聲。台語若照中古音反切「其例切」，是 kē（「偈」也有唸入聲 kia̍t，意思無仝，遮無論）。近現代个閩、台語是唸 kī 抑是 kh&igrave;。</p>
<p>按呢咱看會出「偈」變音个痕跡[h&ucirc;n-jiah]，就是對「低元音 a」-&gt;「中元音 e」-&gt;「高元音 i」。這是漢語歷史聲韻學定定看會著个音變方向。</p>
<p>一寡台文界先進，會掠中古音反切做聖經，來「訂正」台語音。我真細膩，盡量尊重兩百年來，閩、台語韻書佮漢文先生个傳承。</p>
<p>像即个例，咱若提中古音 kē 來取代 kī，講按呢較正宗，問題是梵語个本音是低元音，比中古音較早个上古閩語應該也是用低元音來音譯。按呢咱是毋是著進一步偃倒 kē，改唸 kā，甚至 gā？</p>
<p>所以，提反切出來个 kē 來否定 kī 个唸法，通講是五十步笑百步，kē 離原音五十步，kī 離原音百步。按呢不如繼續採用兩三百年來所傳承个台語音就好，毋通自我作古，來推翻咱个先賢。</p>
<p>無論是徛佇現代語言學个立場，抑是徛佇尊存台灣先賢个立場，我攏無贊成「直接」提中古音反切來當做台語文言音，咱應當保惜閩、台語韻書佮早年个漢文傳統，若拄著衝突个所在，才參考中古音來取中和（折衷 tsiat-thiong）。</p>

