---
layout: post
title: 用手部量長度个台語詞
date: 2013-11-05 20:41:37 +0800
author: 潘科元
categories: [語詞, 台語語詞探討]
---

<p>咱儂話 台語有「用人體部位來表示長度」，以下我先針對「手部」來舉例講--寡，若有重耽[t&icirc;ng-t&acirc;nn]个所在，拜託各位先進指正賜教。</p>
<p>1. 「指頭仔目 一目[ba̍k]長、兩目長」。指頭仔目[ts&iacute;ng-th&acirc;u-&aacute;-ba̍k」華語是〔指節〕。</p>
<p>2. 「一掠[lia̍h]長、兩掠長&hellip;」。就我个語感是五支指頭仔牚[th&igrave;nn]開，對 指頭仔拇 到 尾指[bu&eacute;-ts&aacute;inn]个闊度，但是有儂是算 指頭仔拇 到 指指[k&iacute;-ts&aacute;inn]（食指），也有儂算到中指[tiong-ts&aacute;inn]。生活應用，時常講「掠外長 llia̍h-guā-tn̂g」，就是大約比一掠較長个意思。</p>
<p>3. 「兩指[ts&aacute;inn]大、三指大、四指大&hellip;」，用手指頭仔伸直合做伙來比並[phīng]魚身軀个大細，若是大到五指，是講一手面大。</p>
<p>4. 「像指頭仔拇遐粗」、「像尾指遐粗」。比並棍仔、箠仔、藤條迄類个粗度。</p>
<p>5. 「一覆手水 tsi̍t phak-tshi&uacute; tsu&iacute;」像欲用電鍋煮飯，米洗好了後，清氣水愛貯到一覆水懸，手蹄仔平平搭佇米个表面，手骨拗直，予水淹到倚手目、手腕遐。</p>
<p>6. 「一尋[si&acirc;m]長、兩尋長」。一尋[si&acirc;m] 就是〔雙手環抱」个圓周長，用來算大欉樹身迄類个圓周，像「樹身兩尋大」，就是「兩儂攬[nn̄g-l&acirc;ng-l&aacute;m]个大樹」，華語〔兩人合抱的大樹〕。</p>
<p>當然，雙手向兩爿完全展[thi&aacute;n]開，親像將圓箍仔 hi&ugrave; 直去，仝款嘛是一尋，像「一尋長个索仔」。正常儂个身體比例，其實一尋長差不多就是伊个身懸（身高）。</p>
<p>7. 「一儂徛，一托手懸」[tsi̍t-l&acirc;ng-khiā, tshi̍t-thuh-tshi&uacute; ku&acirc;n]。身軀徛直，閣伸手托向天，來算總懸度。用來量水深，抑是低厝仔个懸度。也有講做「一徛一拄 tsi̍t-khiā tsi̍t t&uacute;」。若閣較深个水有用「竹篙 tik-ko」來算，厝个懸度一般著算丈較精密。</p>
<p>8. 「手下節 tshi&uacute;-ē-tsat」做長度單位，我袂記得按怎講去矣，拜託先進指教，感謝。</p>

