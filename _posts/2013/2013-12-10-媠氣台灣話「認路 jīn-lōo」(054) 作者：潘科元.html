---
layout: post
title: 媠氣台灣話「認路 jīn-lōo」(054) 作者：潘科元
date: 2013-12-10 23:58:18 +0800
author: 潘科元
categories: [媠氣台灣話專欄]
---

<p>媠氣台灣話「認路 jīn-lōo」(054)</p>
<p>解說：認路[jīn-lōo]，佇台語个意思，除了佮華語仝款指「認明道路」以外，另外有「認份守己」个意思。</p>
<p>儂若是無認路，數想[si&agrave;u-siūnn]非份，有一句俗語罵講「做狗 毋認路食屎」[Ts&ograve; k&aacute;u# m̄ jīn-lōo tsia̍h-s&aacute;i]。即个「認路」，著愛理解做「認份」較準確，但是猶原有雙關語个效果，一方面指「守伊做狗个本份」，一方面指認得伊个道路，知影去佗位討食。即句話提來譬相[ph&igrave;-si&ugrave;nn]--儂，口氣就足強烈囉。</p>
<p>教阮漢文个莊世光先生講過一句奇妙个漳州俗語：「各安生理筊，認路食鴉片」[Kok an# sing-l&iacute;-ki&aacute;u, jīn-lōo# tsia̍h a-phi&agrave;n]。「筊」是「跋筊」（賭博）个「筊」。做生理親像咧跋筊，帶有運氣个成分、投機个心理。做投機生理个儂，就「安心」繼續做投機生理；有錢通食鴉片，就繼續將食鴉片當做是「本份」，認路去食鴉片。</p>
<p>即句俗話，表面上，親像是不良个觀念，較深沈來看，是道家無為而治[b&ucirc;-u&icirc; j&icirc; tī]个政治哲學思想，包容世間个烏暗面，毋是像儒家，克苦仔[khat-kh&oacute;o-&aacute;]欲教化天下儂攏做聖賢。</p>
<p>文例：一樣米飼百樣儂，有个讀書教學、有个扁擔箍絡，一儂行一路，各儂攏著認路去奮發才好。</p>
<p>（Tsi̍t-iūnn b&iacute; tshī pah-iūnn l&acirc;ng, ū-&ecirc; tha̍k-tsu k&agrave;-o̍h, ū-&ecirc; p&uacute;n-tann khoo-lo̍h, tsi̍t-l&acirc;ng ki&acirc;nn tsi̍t-lōo, kok-l&acirc;ng l&oacute;ng tio̍h jīn-lōo kh&igrave; h&ugrave;n-huat tsiah h&oacute;.）</p>
<p>相關詞：歸心[kui-sim]、做致[ts&ograve;-t&igrave;]</p>
<p>&copy; 潘科元 2013 版權所有</p>

