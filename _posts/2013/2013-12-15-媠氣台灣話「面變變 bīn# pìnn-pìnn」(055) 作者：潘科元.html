---
layout: post
title: 媠氣台灣話「面變變 bīn# pìnn-pìnn」(055) 作者：潘科元
date: 2013-12-15 21:29:15 +0800
author: 潘科元
categories: [媠氣台灣話專欄]
---

<p>媠氣台灣話「面變變 bīn# p&igrave;nn-p&igrave;nn」(055)</p>
<p>解說：面變變[bīn# p&igrave;nn-p&igrave;nn]，就是本來無受氣，轉變做面帶怒容[nōo-i&ocirc;ng]，但是無到「變面 p&igrave;nn-bīn」（華語〔翻臉〕）前後改變个程度遐強个對比。「面 變變」嘛會使講「面仔 變變」。</p>
<p>「面 變變」即種講法，照講比「變面」較有機會用著。但是台語演化到今，煞變做語氣強烈个語詞保留較濟。呂柳仙唸歌不時唱著「面 變變」。</p>
<p>文例1：怹翁暗頭仔轉來面變變，手扞一矸幌頭仔，問伊按怎也毋應，做伊坐佇膨椅咧散啉。</p>
<p>（In ang &agrave;m-th&acirc;u-&aacute; tńg--l&acirc;i bīn p&igrave;nn-p&igrave;nn, tshi&uacute; kuānn tsi̍t-kan h&agrave;inn-th&acirc;u-&aacute;, mn̄g i &aacute;n-tsu&aacute;nn iā m̄ &igrave;n, ts&ograve; i tsē tī ph&ograve;ng-&iacute; leh s&agrave;n-lim.）</p>
<p>註跤：「幌頭仔」，是米酒个俗稱。「散啉 s&agrave;n-lim」，無配菜，干焦啉酒。</p>
<p>文例2：伊咧佮專櫃小姐有講有笑个sūn ni&acirc;，目尾去捽著怹某佇後壁面仔變變，掣一趒，kh&aacute;n叫「媠某--个」，哪叫哪牽，𤆬去頂樓食法國料理，共伊安搭。</p>
<p>（I leh kah tsuan-kuī-si&oacute;-tsi&aacute; ū-k&oacute;ng-ū-tshi&ograve; &ecirc; sūn ni&acirc;, ba̍k-bu&eacute; kh&igrave; sut tio̍h in b&oacute;o tī āu-piah bīn-&aacute; p&igrave;nn-p&igrave;nn, tshuah tsi̍t-ti&ocirc;, kh&aacute;n ki&ograve; "su&iacute;-b&oacute;o--&ecirc;", n&aacute; ki&ograve; n&aacute; khan, tshuā kh&igrave; t&iacute;ng-l&acirc;u tsia̍h Huat-kok-liāu-l&iacute;, kā i an-tah.）</p>
<p>註跤：kh&aacute;n 是「較緊 khah k&iacute;n」个合音，講个時愛變調變第一聲。</p>
<p>相關詞：變面[p&igrave;nn-bīn]、面捋落來[bīn# lua̍h--lo̍h-l&acirc;i]。</p>
<p>&copy; 潘科元 2013 版權所有</p>
<hr />
<p>杜建坊先生賜教：</p>
<p>台日个san3-tsiu2，是孤食酒，無酒配。毋拘現代台語san2讀上聲，意思有差。</p>
<p>粗作人講：咱手面趁食个人，ah8敢綴人大百開使？不而過是食tse3(一下仔)san2熏，lim tse3 san2酒，罔做藝而已。</p>
<p>只个san2熏、san2酒，意思相當「散suann2」，少量。san2熏，食淡薄熏，san2酒，食淡薄酒。</p>
<p>蕭平治老師賜教：</p>
<p>買散熏，tah散酒，m̄是規包、規罐買。tah s&ograve;aⁿ-chi&uacute; l&acirc;i s&aacute;n-lim，我&ecirc;語感只是簡單配土豆莢仔lim酒。若無，我暗時定定囥1杯酒tī電腦邊sip，敢ē-tang講是s&aacute;n-lim。</p>
<p>杜建坊先生：散熏，古早即有，是一叢一叢仔買。散酒，怙搭--个。</p>
<p>* san2熏，是加減仔pook/pok；san2-lim，加減仔lim；心適興，有sip就好，品無kiong5-kan！</p>
<p>潘科元注：文例1 我本來寫「瘦啉 s&aacute;n-lim」，佇註跤才補充也講做「散啉 s&agrave;n-lim」，但是看以上兩位前輩个回應了後，改做將「散啉」當做文例。</p>
