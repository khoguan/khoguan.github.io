---
layout: post
title: 歹囝
date: 2013-03-06 01:42:17 +0800
author: 潘科元
categories: [語詞, 台語語詞探討]
---

<p>台語「歹囝 ph&aacute;inn-ki&aacute;nn」意思有兩款，第一款範圍較闊，俗語講「嫖、賭、飲，三字全」[phi&acirc;u, t&oacute;o, &iacute;m, sann-jī-tsn̂g]（後來閣有阿片[a-phi&agrave;n]（鴉片仝音）、m&ocirc;o-hui 濟濟毒品），彼是歹到出髓[tshut-tshu&eacute;]个歹囝才按呢，便若有去沐[bak]著其中一項歹習慣，就算是歹囝啦。</p>
<p>第二款意思，是特別指「嫖」，而且會使做動詞用，像講「某儂十六歲就去歹囝，無幾年就致著歹囝症」，是指伊十六歲就去「開查某」，無幾年就染著「花柳症 hua-li&uacute;-ts&igrave;ng」。</p>
<p>就語詞應用來講，「開查某」个講法較粗魯，無適合上台演講，若講「去歹囝」就較雅氣，但是現代儂台語程度無好，無的確聽有即種婉轉話，所以愛加一寡前後話來補足意思。這是咱欲復興台語个用心。</p>
<p>古早儂咧形容「歹囝浪蕩 ph&aacute;inn-ki&aacute;nn-lōng-tōng」（「囝」唸變調），有講「暗路敢行，爸母毋驚，錢銀毋疼」[&agrave;m-lōo k&aacute;nn ki&acirc;nn, pē-b&uacute; m̄ kiann, ts&icirc;nn-g&icirc;n m̄ thi&agrave;nn]。「暗路」有幾若款用法，佇遮大常是指「歹囝路、歹囝間」（煙花間 ian-hua-king）。</p>
<p>「行[ki&acirc;nn]暗路」也包含其他个歹代誌。若是「用暗路、使[s&aacute;i]暗路」一般是指「布賂[p&ograve;o-lōo]、用賂[īng-lōo]、下賂[hē-lōo]、買囑[m&aacute;i-tsiok]、塞後手[siap-āu-tshi&uacute;]、賄賂[hu&eacute;-lōo]、oo-se（外來語）」（攏是 "bribe" 个類義詞）。</p>
<p>少年个啊，「歹路愛行命愛休[hiu]，歹囝緊做著緊收」喔！</p>

