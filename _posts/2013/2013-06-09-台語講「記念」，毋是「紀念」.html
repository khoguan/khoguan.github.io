---
layout: post
title: 台語講「記念」，毋是「紀念」
date: 2013-06-09 17:37:12 +0800
author: 潘科元
categories: [漢字, 台語漢字探討]
---

<p>
<img src="/assets/too/2013/0609/tsin2tsai-ki3liam7pi.jpg" width="744" height="495" />
</p>
<p>【台語講「記念」，毋是「紀念」】</p>
<p>相片个地點是佇中部山線泰安舊驛，昭和十三年(1938年)所設立个「台中線震災復興記念碑」。</p>
<p>咱台語所講个「記念」就是佇日本時代吸收日語漢字詞來个，念做 k&igrave;-liām 一直到今無變，是「記念 k&igrave;-liām」；毋是「紀念 k&iacute;-liām」。</p>
<p>「紀」佮「記」華語濫做仝音，但是台語無仝音（保存古音分別）；「記」台語是第三聲 k&igrave;，但是「紀」台語自來个文獻佮耆老攏是講第二聲，絕對無唸做第三聲。近年个台語字典（包括教育部台語辭典），有編者毋捌，將 k&igrave; 收入做「紀」个一音，這是錯誤。</p>
<p>咱台灣儂講「記念」前字著變高降調，毋是「紀念 k&iacute;-liām」前字變高平調。教阮古文个莊老先生，是佇中共統治下 走反來台灣个漳州儂，若伊是講「紀念 k&iacute;-liām」，彼是中國福建話，毋是台灣話。</p>
<p>「紀」讀 k&iacute;，像「年紀 n&icirc;-k&iacute;、世紀 s&egrave;-k&iacute;、紀元 k&iacute;-gu&acirc;n、紀仙姑 K&iacute;-sian-koo」（「紀」若毋是佇尾字，愛照規則變調變第一聲）。</p>
<p>「紀」另外口語有儂講 kh&iacute;，像「我大伊 一紀[kh&iacute;] 年」，即个「紀」是「十二年」个意思，也有儂佇即種意思猶原講聲母無送氣个 k&iacute;。無論按怎，「紀」个台語只有第二聲 一種調，袂使唸做第三聲。</p>
<hr />
<p>2013-06-11 更正：</p>
<p>我看著台日典个解說註明「國」--字，煞無閣去稽考福建个資料。即陣去查 1873廈英大辭典，看著伊確實有收 k&igrave;-liām，另外佇 1896/12 第141卷 台灣府城教會報也有用著「k&igrave;-liām Ch&uacute; &ecirc; in-ti&aacute;n（記念主个恩典）」，這無啥可能佇1895日本領台隔轉年，台語就對日文吸收著「記念」。</p>
<p>按呢我無應該講台語个「記念」是對日文來，著愛更正：台語个「記念」佮日文相通。總--是，台語「記念」佮華文慣勢用法「紀念」確實無仝，咱台文毋通綴華文寫。</p>
<p>廈英典有收「k&igrave;-liām」、無收 k&iacute;-liām（紀念），到甲 1923 廈英典補篇就有收十捅个「紀念 k&iacute;-liām」佮伊个複合詞。因為日文攏寫「記念」，所以補篇遮个「紀念」个詞，大概是當時吸收民國華文用字來讀个。總--是，我自細漢就毋捌聽儂講「k&iacute;-liām」。</p>

