---
layout: post
title: 古早囡仔歌「貓仔貓疪豹，放屎糊蠓罩」
date: 2013-08-23 17:35:51 +0800
author: 潘科元
categories: [文獻, 台日對照台語文獻]
---

<p>1980 廖漢臣《臺灣兒歌》p.94 有收「猫仔貓疕疤」个囡仔歌，以下漢字照伊个，台羅音標是我補：</p>
<p>猫仔猫疕疤，[niau-&aacute; niau-p&igrave;-p&agrave;] <br />放屎塗蚊罩，[p&agrave;ng-s&aacute;i k&ocirc;o b&aacute;ng-t&agrave;] <br />蚊罩洗𣍐脫，[b&aacute;ng-t&agrave; su&eacute; buē lut] <br />掠猫來責骨，[lia̍h niau l&acirc;i tsik-kut] <br />責幾枝？[tsik ku&iacute; ki] <br />責三枝，[tsik sann-ki] <br />一枝打鑼，[tsi̍t-ki phah-l&ocirc;] <br />一枝打皷，[tsi̍t-ki phah-k&oacute;o] <br />一枝內山去飼虎。[tsi̍t-ki lāi-suann kh&igrave; tsh&igrave;-h&oacute;o]</p>
<p>作者解說个第一段：『此歌，嘲戲麻子，流行臺北等地，但是第五句以下所唱互異，或作：「責二枝，一枝要娶某，二枝要撞皷」，或作：「責二枝，一枝摃狗，一枝摃豬」。』</p>
<p>請注意：貓仔[niau-&aacute;] 原意是 kitten / cat，但是遮是指「貓面[niau-bīn]个儂」，就是作者所解說个華文〔麻子〕，因為 niau-p&igrave;-p&agrave; 是咧形容有真濟 niau-niau 个痕，毋是咧形容貓皮个花紋。但是到第四句「掠貓」个「貓」應該是指 cat，「責骨」个「責」是 tsik 个借音字，本字可能是「折 tsiat」，tsik-kut 就是將骨頭 tsik 予斷。</p>
<p>niau-p&igrave;-p&agrave; 也有講 niau-pi-pa，遮愛唸 niau-p&igrave;-p&agrave; 才會佮下一句个 b&aacute;ng-t&agrave; 完全押韻。</p>
<p>現代社會有袂少「貓主」升級變「貓奴」，怹傷過 sīng貓，據在貓仔走起去眠床頂放尿放屎，貓奴干焦凝，無伊法。若閣發生即種代誌，請各位貓奴唸即首歌謠來教示汝个愛貓，看伊會變乖袂？</p>
<p>但是就母語教育來論，即首囡仔歌毋但恥笑貓面个儂，閣有虐待動物个畫面，請當做研究材料就好，毋通教囡仔。但是「貓仔 niau-p&igrave;-p&agrave;」即五字咱會使轉換來形容真正个 cat / kitty，變古錐話。</p>
<p>囡仔歌佇各地流傳，足𠢕生出無仝个變體、版本，即首貓仔貓疕疤，台中地區嘛有儂按呢唸（漢字用我慣用个）：</p>
<p>貓仔貓疪豹 [niau-&aacute; niau-p&igrave;-p&agrave;] <br />放屎糊蠓罩 [p&agrave;ng-s&aacute;i k&ocirc;o b&aacute;ng-t&agrave;] <br />蚊罩洗袂脫 [b&aacute;ng-t&agrave; su&eacute; buē lut] <br />掠貓仔來tsik骨 [lia̍h niau l&acirc;i tsik-kut] <br />Tsik骨 tsik袂斷 [tsik ku&iacute; tsik bē tn̄gki] <br />掠貓仔來煮飯 [lia̍h niau-&aacute; l&acirc;i ts&iacute;-pn̄g] <br />煮飯煮袂熟 [ts&iacute;-pn̄g ts&iacute; bē si̍k] <br />掠貓仔來曝粟 [lia̍h niau-&aacute; l&acirc;i pha̍k-tshik] <br />曝粟曝袂乾 [pha̍k-tshik pha̍k bē ta] <br />掠貓仔來摸𡳞脬 [lia̍h niau-&aacute; l&acirc;i bōng lān-pha]</p>
<p>多謝陳恩德先生提供台中版本，伊講上尾句另外有淨化版「掠貓仔來摸跤」。</p>
<p>比較 1921 片岡巖《臺灣風俗誌》p.120 佇「惡口」迄節有一首類似个唸謠，內容限制級个，當然愈無適合用做母語教材。以下漢字照伊个，我共伊斷句，台羅音標是我參考伊个假名式台語注音所改寫：</p>
<p>猫仔猫比巴 [niau-&aacute; niau-p&igrave;-p&agrave;] <br />放屎糊蚊帳 [p&agrave;ng-s&aacute;i k&ocirc;o b&aacute;ng-t&agrave;] <br />蚊帳洗無清氣 [b&aacute;ng-t&agrave; su&eacute; b&ocirc; tshing-kh&igrave;] <br />掠猫仔去破戲 [lia̍h niau-&aacute; kh&igrave; phu&agrave;-h&igrave;] <br />破無 [phu&agrave; b&ocirc;] <br />天光 捕猫仔使肛尻 [thinn kng lia̍h niau-&aacute; s&aacute;i kha-tshng] <br />半路死 [pu&agrave;nn-lōo-s&iacute;]</p>
<p>「破戲」可能是「搬戲」个錯版。「貓仔」有幾若重意思，包括字面上 kitten / cat 个本義，也有指「niau面个儂」，閣有指「出賣男色个查埔」。最後迄種意思，比較「猫仔 b&acirc;-&aacute;」，除了指「果子猫 ku&eacute;-ts&iacute;-b&acirc;」迄類个動物，也指「不良查某」。若寫漢字，容易糊混，漢字「貓、猫」其實是異體同字。</p>
<hr />
<p>借用即條古早唸謠个前兩句，我有創作一首當代个唸謠〈<a href="/posts/新編-台語囡仔歌-貓仔貓疪豹/">新編 台語囡仔歌 貓仔貓疪豹</a>〉。</p>

