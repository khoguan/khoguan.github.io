---
layout: post
title: 陳美珠女士即時唱《十二更更鼓》
date: 2013-05-21 23:50:02 +0800
author: 潘科元
categories: [唸歌, 勸世相褒]
---

<p><iframe width="640" height="480" src="https://www.facebook.com/video/embed?video_id=548416631867877" frameborder="0"></iframe></p>
<p>出名唸歌藝人陳美珠女士，無準備，臨時看《十二更更鼓》个歌仔冊來清唱，是我聽過上蓋好聽个五更鼓調。佇蕭藤村老師厝裡錄影，宅仔裡有鵝仔來合音 ^_^</p>
<p>美珠姨个喉韻非常優美，是我心目中台灣歌謠个「美聲唱法」，毋是西洋迄種含[k&acirc;m]滷卵个唱法，彼無合咱个語言特質。</p>
<p>錄影是對第六葩開始。請注意全部个曲詩，完全符合我對<a href="/posts/台語-四句聯-相褒-唸歌-的格律-押韻規則/">「嚴格个四句連押韻格律」个分析</a> ，
以下引用是蕭老師按照原冊个用字：</p>
<p>1.　一更更鼓月照山　牽君兮手摸心肝　阿君問娘卜按盞　隨在阿君兮心肝 <br />2.　二更更鼓月照埕　牽君兮手入繡廳　雙人相好天注定　別人言語不通聽 <br />3.　三更更鼓月照門　牽加兮手入繡床　雙人想好有所秧　恰好小種泡冰糖 <br />4.　四更更鼓月照窗　第一相好咱二人　甲君即好所有望　阿君僥娘先不通 <br />5.　五更更鼓天卜光　恁厝爸媽叫食飯　想卜開門乎君返　手岸門屏心頭酸 <br />6.　六更更鼓天拄開　阿娘煩惱君不知　阿君返去恁所在　不知著時兮閣來 <br />7.　七更更鼓天大光　阿娘送君後花園　夯頭一看君去遠　害阮煩惱心頭酸 <br />8.　八更更鼓日卜罩　阿娘想卜去君兜　路頭靴遠行奧到　冥日煩惱在心頭 <br />9.　九更更鼓九落雷　阿君者久無做堆　大聲叫門狗兮吠　小聲加叫緊來開 <br />10.　十更更鼓入哥厝　明明阿娘食著符　別人看無咱看有　為哥來死只工夫 <br />11.　十一更鼓回返來　阿娘煩惱無人知　手舉燈火入房內　按盞甲君分東西 <br />12.　十二更鼓倒落蓆　甲君分開按盞著　日來哀怨驚人笑　冥流目屎透過蓆</p>
<p>閣進一步來看伊按怎調整「五更鼓」曲調个旋律：</p>
<p>第二句、第四句句尾，有時是第一聲高平調（一半字仔是第八聲高短調），但是有時是第五聲低升調。按呢伊旋律欲按怎拗？就是拄著尾字是高調个時（像「酸、兜、堆、開、夫、西、蓆&hellip;&hellip;」），先唱懸音，才閣收束來低音，當做牽尾聲（毋是語言本身个聲調）；若是拄著尾字是低升調（像「來、園、頭、符&hellip;」），就對低音牽懸起去，這是語言本身个聲調。</p>
<p>陳美珠、陳寶貴兩位唸歌先，以前捌佇第四台表演過，是典雅正經个傳統唸歌。 後來澎恰恰佮許效舜才模仿怹个外形，推出小丑仔化个「鐵獅玉玲瓏」。</p>

