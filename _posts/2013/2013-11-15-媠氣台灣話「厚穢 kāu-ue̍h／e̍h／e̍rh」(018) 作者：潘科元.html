---
layout: post
title: 媠氣台灣話「厚穢 kāu-ue̍h／e̍h／e̍rh」(018) 作者：潘科元
date: 2013-11-15 18:29:42 +0800
author: 潘科元
categories: [媠氣台灣話專欄]
---

<p>媠氣台灣話「厚穢 kāu-ue̍h/e̍h/e̍rh」(018)</p>
<p>解說：kāu-ue̍h 形容身軀翕熱流汗，閣予有刺激性个幼幼仔黏佇皮膚，足袂爽快个感覺。</p>
<p>文例：作穡儂足艱苦，割稻仔、鼓粟仔个時，閣較 kāu-ue̍h，嘛著忍耐。即馬改用機器，就加較快活。總是，機器閣買袂起，步步攏著倩儂駛，趁無夠本錢，姑不將著休耕。政府也存範欲予台灣个農業滅亡，按呢台灣就無才調獨立自主。</p>
<p>（Tsoh-sit-l&acirc;ng tsiok kan-kh&oacute;o, kuah tiū-&aacute;, k&oacute;o tshik-&aacute; &ecirc; s&icirc;, koh khah kāu-ue̍h, mā tio̍h j&iacute;m-nāi. Chit-m&aacute; k&aacute;i īng ki-kh&igrave;, to̍h ke khah khu&igrave;nn-ua̍h. Ts&oacute;ng--sī, ki-kh&igrave; koh b&eacute; bē kh&iacute;, pōo-pōo l&oacute;ng tio̍h tshi&agrave;nn l&acirc;ng s&aacute;i, th&agrave;n b&ocirc; k&agrave;u p&uacute;n-ts&icirc;nn, koo-put-tsiong tio̍h hiu-king. Ts&igrave;ng-h&uacute; iā tsh&ucirc;n-pān beh hōo T&acirc;i-u&acirc;n &ecirc; l&ocirc;ng-gia̍p bia̍t-b&ocirc;ng, &aacute;n-ne T&acirc;i-u&acirc;n to̍h b&ocirc; ts&acirc;i-tiāu to̍k-li̍p tsū-ts&uacute;.）</p>
<p>文例2：熱--儂去園裡翸草，坱著 kāu-ue̍h，轉來歸身軀起紅疱，癢-iah-iah，緊去逐醫生！ <br />（即句根據鄭詩宗醫師佇 Facebook 回應个內容改寫，感謝。）</p>
<p>（Jua̍h--l&acirc;ng kh&igrave; hn̂g--l&iacute;n ph&uacute;n-tsh&aacute;u, ing tio̍h kāu-ue̍h, tńg--l&acirc;i kui sin-khu kh&iacute; &acirc;ng-phā, tsiūnn-iah-iah, k&iacute;n kh&igrave; jiok i-sing.）</p>
<p>註跤：「翸草」是用割草機除草。「逐醫生」是俚語用法，足要緊去揣醫生打揲[t&aacute;nn-tia̍p]（治療）个意思。</p>
<p>漢字僫稽考：kāu-ue̍h 个 ue̍h，是偏漳腔，新泉腔是 e̍h，老泉腔是 e̍rh，即音个漢字僫揣，台日大辭典寫「厚鬱」，閩南方言大詞典寫「厚穢」，扑算攏是訓用字。</p>
<p>近義詞：「刺疫 tshiah-ia̍h」。</p>
<p>相關詞：「𩛩汗 kauh-kuānn」、「齷齪 ak-tsak」。</p>
<p>倚音詞：「厚話 kāu-uē」。</p>
<p>以上補充四个詞，教育部辭典攏有收，請參考。</p>
<p>&copy; 潘科元 2013 版權所有</p>

