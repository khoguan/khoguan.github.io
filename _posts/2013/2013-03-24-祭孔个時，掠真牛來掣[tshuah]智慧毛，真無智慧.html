---
layout: post
title: 祭孔个時，掠真牛來掣[tshuah]智慧毛，真無智慧
date: 2013-03-24 16:05:55 +0800
author: 潘科元
categories: [談論]
---

<p>最近才看著「舊聞」－－台南市祭孔典禮，掠真正个牛來掣毛[tshuah mn̂g]，號做「拔智慧毛」，這是真酷刑、無仁慈心、虐待性命个代誌，予儂真不目[put-bo̍k]。</p>
<p>（2023-05-28註：本來我有kah圖，tann想講無必要予圖中个儂像永遠出現佇網路，
願怹會得智覺著即種代誌蓋殘忍，毋通閣做。）</p>
<p>我聯想著一條故典，記錄佇論語：</p>
<p>孔子个學生子貢捌建議講，既然咱个國君已經無閣逐個月初一，照起工去祖廟祭拜，來行「告朔」个禮，按呢就勿閣刣羊，排咧八仙桌頂答應故事矣。孔子無贊同，應講「汝毋甘迄隻羊仔，我毋甘迄套禮數」。</p>
<p>以咱文明時代，愛護動物个眼光來看，子貢才是著个。向望倚靠虛文、形式來予後世勉強閣知影古禮，佮古早時代諸侯敬重天子、謹慎治國个精神，即種「癡情」，一旦愛用殺害動物來做代價，咱極加只有同情，但是袂凍認同。</p>
<p>掠活牛來掣毛，講會得著智慧，閣較是愚癡[g&ucirc;-tshi]、不智个迷信儀式。</p>
<p>音註：</p>
<p>一、行告朔个禮[ki&acirc;nn k&ograve;-sok &ecirc; l&eacute;]：「告朔」是天子佇頂一年交秋个時，頒發明年个曆書予諸侯。隔轉年，諸侯逐個月初一，著愛刣羊去祖廟祭拜，了後才照曆書聽政治國。</p>
<p>二、答應故事[tap-&igrave;ng# k&ograve;o-sū]：只存形式，佇咧應付一向个慣例，也就是「虛應故事」。</p>
<p>三、孔子應答个原文：「爾愛其羊，我愛其禮」[n&iacute; &agrave;i k&icirc; i&ocirc;ng, ng&oacute;o &agrave;i k&icirc; l&eacute;]。「愛」是「毋甘、可惜」个意思。</p>

