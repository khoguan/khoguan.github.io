---
layout: post
title: 台語白話音泉腔 ng 對應漳腔（宜蘭腔） uinn 个腔口差別
date: 2013-12-31 02:20:09 +0800
author: 潘科元
categories: [呼音, 台語呼音、腔口(口音)]
---

<h3>台語白話音泉腔 ng 對應漳腔 uinn 个腔口差別（作者：潘科元）</h3>
<p>台語優勢腔是漳泉濫，也就是部份取泉腔，部份取漳腔來結合做一種腔。當然，各地漳泉濫个比例無仝。原底福建泉腔白話音个 ng 韻母个字，對應到漳腔白話音，分做兩韻，一韻猶原講 ng（像「莊 tsng」），但是另外一韻就講 uinn（像「磚 tsuinn」）。</p>
<p>針對即點腔口差別，來到台灣个演變趨勢，是泉腔大贏面，以前佇桃園漳區腔、台中、南投漳腔區閣有儂講「酸酸軟軟 suinn-suinn nu&iacute;-nu&iacute;」，但是即馬愛去東北海岸，尤其是宜蘭，才聽會著中年儂有按呢講。</p>
<p>有台語文界个友志，聽著 suinn-suinn nu&iacute;-nu&iacute; 即種「心適」个宜蘭腔，煞「過度類推」，掠叫是優勢腔个 ng 韻母，到宜蘭，一律變做 uinn 韻母。按呢當然毋著！宜蘭漳腔，猶原有寡字是 ng 韻母。</p>
<p>即个問題牽涉著中古音个韻部分類，一般台文界个朋友較無熟，所以下面就透過台語文言音、白話音，閣有華語音个比較，來幫助咱判斷到底啥乜字到宜蘭个老大儂才會變 uinn，抑啥乜字猶原是 ng。</p>
<p>原則上，若是台語文言音韻母是 uan 佮 un（無漳泉差），較有可能會出現白話音是 ng 佮 uinn 个對應關係，像：</p>
<h4>文音韻母 uan，話音有分泉 ng、漳 uinn 个字例：</h4>
<ol>
<li>酸/痠：文音 suan，話音 sng / suinn</li>
<li>飯：文音 huān，話音 pn̄g / puīnn</li>
<li>磚：文音 tsuan，話音 tsng / tsuinn</li>
<li>川：文音 tshuan，話音 tshng / tshuinn，用佇「尻川」。</li>
<li>穿：文音 tshuan，話音 tshng / tshuinn，像「穿針」。</li>
<li>遠：文音 u&aacute;n，話音 hn̄g / huīnn</li>
<li>軟：文音 lu&aacute;n，話音 nńg / nu&iacute;</li>
<li>轉：文音 tsu&aacute;n，話音 tńg / tu&iacute;nn，進一步變音 t&uacute;n，像「轉--來 tu&iacute;nn--l&acirc;i」講 t&uacute;n--l&acirc;i。</li>
<li>捲：文音 ku&aacute;n，話音 kńg / ku&iacute;nn</li>
<li>管：文音 ku&aacute;n，話音 kńg / ku&iacute;nn</li>
<li>阮：文音 gu&aacute;n，話音字姓 ńg / u&iacute;nn</li>
<li>䘼：文音 u&aacute;n，話音 ńg / u&iacute;nn，例詞「手䘼 tshi&uacute;-ńg/u&iacute;nn」，華語〔衣袖〕。</li>
<li>捥：个動詞，用一手个手骨夾物件个意思，教典寫做「捥」，泉 ńg、漳 u&iacute;nn。但是另外有一个名詞，竹編个吊籃、稱籃，教典寫做「鈗」，無分泉漳，攏是 ńg。</li>
<li>晚：文音 bu&aacute;n，話音 mńg / mu&iacute;</li>
<li>卵：文音 lu&acirc;n，話音 nn̄g / nuī</li>
<li>卷：文音 ku&agrave;n，話音 kǹg / ku&igrave;nn</li>
<li>貫：文音 ku&agrave;n，話音 kǹg / ku&igrave;nn</li>
<li>勸：文音 khu&agrave;n，話音 khǹg / khu&igrave;nn</li>
<li>鑽：文音 tsu&agrave;n，話音 tsǹg / tsu&igrave;nn</li>
<li>算：文音 su&agrave;n，話音 sǹg / su&igrave;nn</li>
<li>繏：文音 su&agrave;n，話音 sǹg / su&igrave;nn</li>
<li>串：文音 tshu&agrave;n，話音 tshǹg / tshu&igrave;nn</li>
<li>傳：文音 thu&acirc;n，話音 thn̂g / thu&icirc;nn</li>
<li>團：文音 thu&acirc;n，話音 thn̂g / thu&icirc;nn</li>
<li>全：文音 tsu&acirc;n，話音 tsn̂g / tsu&icirc;nn</li>
<li>園：文音 u&acirc;n，話音 hn̂g / hu&icirc;nn</li>
<li>斷：文音 tuān，話音 tn̄g / tuīnn</li>
<li>段：文音 tuān，話音 tn̂g / tu&icirc;nn，指長長个物件切對半个其中一段，像「半中段 pu&agrave;nn-tiong-tn̂g」，也做字姓。</li>
<li>讓渡个意思，本字無保握，文獻寫做「兌」字，泉音 thǹg，漳音 thu&igrave;nn。</li>
</ol>
<h4>文音韻母 un ，話音有分泉 ng、漳 uinn 个字例：</h4>
<ol>
<li>孫：文音 sun，話音字姓 sng / suinn</li>
<li>昏：文音 hun，話音 hng / huinn</li>
<li>損：文音 s&uacute;n，話音 sńg / su&iacute;nn</li>
<li>頓：文音 t&ugrave;n，話音 tǹg / tu&igrave;nn</li>
<li>褪：文音 th&ugrave;n，話音 thǹg / thu&igrave;nn</li>
<li>門：文音 b&ucirc;n，話音 mn̂g / mu&icirc;。但是「毛」有講 m&ocirc;o/moo/mn̂g，無講 mu&icirc;。</li>
<li>問：文音 būn，話音 mn̄g / muī</li>
<li>暈：文音 ūn，話音 n̄g / uīnn，用佇「目睭起煙暈[ian-n̄g/uīnn]」。</li>
<li>吮：教典用字，話音 tshńg / tshu&iacute;nn，像「吮魚刺」。</li>
</ol>
<h4>若是 文音 ong 韻母，就無的確，愛配合華語韻母來鬥記，像下面遮个，台語韻母是 ong，華語韻母是 ㄨㄤ，就可能有 ng / uinn 个話音腔口差：</h4>
<ol>
<li>光：文音 kong，話音 kng / kuinn。但是「扛」个話音一律是 kng，無講 kuinn。</li>
<li>荒：文音 hong，話音 hng / huinn，像「抛荒 pha-hng/huinn」。</li>
<li>黃：文音 h&ocirc;ng，話音 n̂g / u&icirc;nn。</li>
<li>方：文音 hong，話音字姓 png / puinn。但是「地方、藥方」攏講 hng。</li>
</ol>
<h5>本類內底，泉、漳攏是 ng，無 uinn 个例外字：</h5>
<ol>
<li>莊/庄：文音 tsong，華語音ㄓㄨㄤ，話音攏是 tsng。</li>
<li>霜：文音 song，華語音ㄕㄨㄤ，話音攏是 sng。</li>
<li>牀/床：文音 tsh&ocirc;ng，華語音ㄔㄨㄤˊ，話音攏是 tshn̂g。 「籠床」嘛攏講 sn̂g。</li>
<li>狀：文音 tsōng，華語音ㄓㄨㄤˋ，話音攏是 tsn̄g。</li>
</ol>
<h4>但是以下台語文音是 ong 韻母，華語是 ㄤ 韻母，話音就攏是 ng，無 uinn：</h4>
<ol>
<li>岡：文 kong，白 kng</li>
<li>扛：文 kong，白 kng</li>
<li>康：文 khong，白 khng</li>
<li>糠：文 khong，白 khng</li>
<li>當：文 tong，白 tng</li>
<li>湯：文 thong，白 thng</li>
<li>桑、喪：文 song，白 sng</li>
<li>倉、艙、瘡：文 tshong，白 tshng</li>
<li>槓：文 k&ograve;ng，白 kǹg</li>
<li>鋼：文 k&ograve;ng，白 kǹg</li>
<li>當：文 t&ograve;ng，白 tǹg，像「當店」。</li>
<li>燙：文 th&ograve;ng，白 thǹg。另外有一个第七聲个動詞，「加熱食物」个意思，泉腔 thn̄g、漳腔 thuīnn，有分，教典借用「熥」字。第三聲个 thǹg 無分漳泉，第七聲个 thn̄g / thuīnn 有分，可見無仝字。</li>
<li>郎：文 l&ocirc;ng，白 nn̂g，像「牛郎織女」</li>
<li>榔：文 l&ocirc;ng，白 nn̂g</li>
<li>唐、塘：文 t&ocirc;ng，白 tn̂g</li>
<li>糖：文 th&ocirc;ng，白 thn̂g</li>
<li>堂：文 t&ocirc;ng，白 tn̂g</li>
<li>浪：文 lōng，白 nn̄g</li>
<li>撞：文 tōng，白 tn̄g</li>
<li>盪：文 tōng，白 tn̄g</li>
<li>傍：文 pōng，白 pn̄g</li>
<li>囥：文 kh&ograve;ng，白 khǹg</li>
</ol>
<h5>無確定个字：</h5>
<p>榜：文 p&oacute;ng，華語音ㄅㄤˇ，白話音泉腔 pńg，漳腔若照《彙集雅俗通十五音》是 pu&iacute;nn，但是漳州儂林建輝先生講目今「榜」漳州攏講 pńg。</p>
<h4>文音 iong/iang，話音只有 ng，無 uinn：</h4>
<ol>
<li>央、秧：文 iong，白 ng</li>
<li>丈：文 tiōng / tiāng，白 tn̄g</li>
<li>長：文 ti&ocirc;ng/ti&acirc;ng，白 tn̂g</li>
<li>腸：文 ti&ocirc;ng/ti&acirc;ng/tshi&acirc;ng，白 tn̂g</li>
<li>瓤：文 ji&ocirc;ng，白 nn̂g</li>
<li>向：文 hi&ograve;ng/hi&agrave;ng，有一種白話音是 ǹg，這無分漳泉。</li>
</ol>
<h4>文音 ing，話音只有 ng，無 uinn：</h4>
<p>影：文 &iacute;ng，白 ńg</p>
<hr />
<p>最後愛注意，宜蘭漳腔有 uinn 韻母，偏泉腔嘛有 uinn 韻母，用佇無仝字，請毋通胡混[h&ocirc;o-hūn]：像「橫 hu&icirc;nn、關 kuinn、縣 kuīnn」是泉腔，毋是漳腔。</p>
<hr />
<p>以前劉福助有唱一條「宜蘭腔」个歌，內底將所有个泉腔白話音 ng 韻母攏改做 uinn，當做是宜蘭腔，這是錯誤个台語教育。以下列出伊个歌詞內底，泉、漳確實有分个字：</p>
<p>黃 n̂g / u&icirc;nn、軟 nńg / nu&iacute;、阮 ńg / u&iacute;nn、園 hn̂g / hu&icirc;nn、飯 pn̄g / puīnn、熥 thn̄g / thuīnn、算 sǹg / su&igrave;nn、酸 sng / suinn、卵 nn̄g / nuī、管 kńg / ku&iacute;nn、頓 tǹg / tu&igrave;nn、光 kng / kuinn、轉 tńg / tu&iacute;nn（進一步變 t&uacute;n）、遠 hn̄g / huīnn、問 mn̄g / muī、昏 hng / huinn、方 Png / Puinn、捲 kńg / ku&iacute;nn、䘼 ńg / u&iacute;nn、穿 tshng / tshuinn、吮 tshńg / tshu&iacute;nn。</p>
<p>以下列出伊歌詞內底，事實白話音無分泉、漳腔，攏是 ng 韻母，但是伊硬換做 uinn 韻母，來當做宜蘭腔，按呢毋著：</p>
<p>堂 tn̂g、腸 tn̂g、湯 thng、庄 tsng、央 ng、囥 khǹg、長 tn̂g、床 tshn̂g、鋼 kǹg。</p>
<p><iframe width="420" height="315" src="//www.youtube.com/embed/dlFO4itUdss" frameborder="0" allowfullscreen="allowfullscreen"></iframe></p>
<p>（2014-06-23 增補）</p>
<hr />
<p>以下引用蕭藤村老師个解說：</p>
<p>宜蘭腔講[-uinn] ，其他腔口講[-ng]的對應規則，講較白咧是：</p>
<p>中古音是合口音，用華語來判斷是唇音聲母以外有介音「ㄨ」抑是「ㄩ」。(無包含中古音莊系)</p>
<p>《彚集雅俗通十五音》卷七 褌[-uinn]：</p>
<p>軁[ luinn1 ], 方[ puinn1 ], 楓[ puinn1 ], 風[ puinn1 ], 褌[ kuinn1 ], 光[ kuinn1 ], 鐇[ phuinn1 ], 甎[ tsuinn1 ], 磚[ tsuinn1 ], 孫[ suinn1 ], 痠[ suinn1 ], 酸[ suinn1 ], 𢯮[ uinn1 ], 麼[ buinn1 ], 川[ tshuinn1 ], 村[ tshuinn1 ], 栓[ tshuinn1 ], 穿[ tshuinn1 ], 荒[ huinn1 ], 昏[ huinn1 ], [虫荒][ huinn1 ], 飸[ huinn1 ], 軟[ luinn2 ], 捲[ kuinn2 ], 管[ kuinn2 ], 返[ tuinn2 ], 轉[ tuinn2 ], 損[ suinn2 ], 抁[ uinn2 ], 阮[ uinn2 ], [𥫗允][ uinn2 ], 晚[ buinn2 ], 𦮶[ buinn2 ], 㖺[ tshuinn2 ], 趡[ luinn3 ], 卷[ kuinn3 ], 絭[ kuinn3 ], 貫[ kuinn3 ], 桊[ kuinn3 ], 串[ kuinn3 ], 勸[ khuinn3 ], 頓[ tuinn3 ], 𣻇[ phuinn3 ], 毤[ thuinn3 ], 褪[ thuinn3 ], 鑽[ tsuinn3 ], 鱒[ tsuinn3 ], 算[ suinn3 ], 繏[ suinn3 ], 串[ tshuinn3 ], 穿[ tshuinn3 ], 釧[ tshuinn3 ], 𥬫[ tshuinn3 ], 斷[ tuinn5 ], 傳[ thuinn5 ], 全[ tsuinn5 ], 黄[ uinn5 ], 癀[ uinn5 ], 禈[ uinn5 ], 彎[ uinn5 ], 門[ buinn5 ], 園[ huinn5 ], 磺[ huinn5 ], 卵[ luinn7 ], 飯[ puinn7 ], 斷[ tuinn7 ], 𨳘[ thuinn7 ], 饌[ tsuinn7 ], 䰖[ tsuinn7 ], 暈[ uinn7 ], 問[ buinn7 ], 圂[ huinn7 ], 㨡[ huinn7 ], 遠[ huinn7 ]</p>

