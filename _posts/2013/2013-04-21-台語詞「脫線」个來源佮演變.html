---
layout: post
title: 台語詞「脫線」个來源佮演變
date: 2013-04-21 17:00:38 +0800
author: 潘科元
categories: [語詞, 台語語詞探討]
---

<p><img src="/assets/too/2013/0421/Thuat-suann3.jpg" width="790" height="960" border="0" /></p>
<p>即位是出名个台語老演員（1933出世），本名陳炳楠，藝名是「脫線」，逐家攏稱呼伊「脫線--个」。以下解說台語「脫線」个語源：</p>
<p>咱知影日本儂統治台灣，才建設台灣个縱貫鐵路系統。火車難免會發生「出軌 」个意外，這咱儂口語叫做「火車敗馬」、「火車跋馬」、抑是「火車跋落馬」，另外也有照日文漢字「脫線」（だっせん）來唸台語音 thuat-su&agrave;nn。</p>
<p>即種「脫線」个正常用法，佇 1930 年代真普遍，但是到後來，另外生出一種比喻个新意思，就是形容儂散形散形、無照起工、無正經。像「伊个儂真脫線，做無好工課，袂交仗--得。」</p>
<p>外來个國民黨政府輕視台灣，自來台語演員無地位，著裝小丑仔，袂少台語演員个藝名是用歹意思个話來號，像「脫線」就是，閣像「康丁 Khong-ting」（本名張錫圭），其實根本毋是姓「康 Khng」，是「悾丁」，白癡查埔个意思。</p>
<p>張錫圭先生前年已經過身，伊一生看袂著台語出頭天个日子，咱即代咁有機會？</p>
<p>音註：</p>
<p>一、脫線 thuat-su&agrave;nn。</p>
<p>二、縱貫，正音 tshiong-ku&agrave;n，俗音 tshi&ograve;ng-ku&agrave;n。</p>
<p>三、出軌 tshut-khu&iacute;，「軌」字台語自來唸送氣聲母，佮「鬼」無仝音。</p>
<p>四、敗馬 pāi-b&eacute;、跋馬 pua̍h-b&eacute;、跋落馬 pua̍h-lo̍h-b&eacute;。「跋落馬」本意是「對馬頂跋落來」，當年个台灣儂舊詞新用，來講火車失事。</p>
<p>五、交仗 kau-tiōng/tiāng。</p>
<p>六、小丑仔 si&aacute;u-thi&uacute;-&aacute;。</p>
<p>七、前年 ts&ucirc;n--n&icirc; / tsū--n&icirc; / tsū-n&icirc;，腔口幾若種。</p>

