---
layout: post
title: 媠氣台灣話「較輸分數 khah su hun-siàu」(015) 作者：潘科元
date: 2013-11-14 18:50:33 +0800
author: 潘科元
categories: [媠氣台灣話專欄]
---

<p>媠氣台灣話「較輸分數 khah su hun-si&agrave;u」(015)</p>
<p>解說：較輸分數[khah su hun-si&agrave;u]，類似文言成語「略遜一籌 lio̍k s&ugrave;n# it-ti&ucirc;」个意思。請注意「數」佇遮毋是「考試个分數[hun-s&ograve;o]」迄个文言音 s&ograve;o，是愛講白話音 si&agrave;u，親像「欠債」台語講「欠數 khi&agrave;m-si&agrave;u」迄个 si&agrave;u 个音。</p>
<p>生活中咧應用，「較輸分數」往往帶有「閣較按怎比，嘛差儂一氣[khu&igrave;]」个意味。</p>
<p>文例1：Nikon 仝型个鏡頭，有个先佇日本廠製造，後來產量大才徙去泰國廠。若海外做个，品質就較輸分數。</p>
<p>（Nikon kāng-h&icirc;ng &ecirc; ki&agrave;nn-th&acirc;u, ū-&ecirc; sing tī Ji̍t-p&uacute;n-tshi&uacute;nn ts&egrave;-tsō, āu--l&acirc;i s&aacute;n-liōng tuā tsiah su&aacute; kh&igrave; Th&agrave;i-kok-tshi&uacute;nn. Nā h&aacute;i-guā ts&ograve;--&ecirc;, ph&iacute;n-tsit to̍h khah su hun-si&agrave;u.）</p>
<p>文例2：台灣个師資制度，在額、無在額，大細漢差真濟。儂在額个，台語講袂輾轉，嘛咧教母語課；若是母語支援教師，任汝台語偌飽學，佇待遇、福利、尊嚴各方面，猶是較輸分數。</p>
<p>（T&acirc;i-u&acirc;n &ecirc; su-tsu ts&egrave;-tōo, tsāi-gia̍h, b&ocirc; tsāi-gia̍h, tuā-s&egrave;-h&agrave;n tsha tsin tsē. L&acirc;ng tsāi-gia̍h--&ecirc;, T&acirc;i-g&iacute; k&oacute;ng bē li&agrave;n-tńg, mā leh k&agrave; b&oacute;-g&iacute;-kh&ograve;; nā sī b&oacute;-g&iacute; tsi-uān k&agrave;u-su, jīm l&iacute; T&acirc;i-g&iacute; juā p&aacute;-ha̍k, tī thāi-gū, hok-lī, tsun-gi&acirc;m kok hong-bīn, i&aacute; sī khah su hun-si&agrave;u.）</p>
<p>文例3：目睭較輸儂个分數[si&agrave;u]（視力不如人），汝去學考銃，參儂比賽，欲到tang時仔才會出頭天？</p>
<p>（Ba̍k-tsiu khah su l&acirc;ng &ecirc; hun-si&agrave;u, l&iacute; kh&igrave; o̍h kh&oacute;-tsh&igrave;ng, tsham l&acirc;ng p&iacute;-s&agrave;i, beh k&agrave;u tang-s&icirc;-&acirc; tsiah ē tshut-th&acirc;u-thinn?）</p>
<p>註跤：「考銃」，是瞄準、相[si&ograve;ng]予精，才開銃个意思，佮「考試」个「考」無仝。</p>
<p>&copy; 潘科元 2013 版權所有</p>

