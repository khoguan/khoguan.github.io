---
layout: post
title: 媠氣台灣話「大面 tuā-bīn」(046) 作者：潘科元
date: 2013-12-06 01:40:43 +0800
author: 潘科元
categories: [媠氣台灣話專欄]
---

<p>媠氣台灣話「大面 tuā-bīn」(046)</p>
<p>解說： 大面[tuā-bīn] 有幾種意思，其中一種，是真有可能、可能性真大个意思，也通[thang]指某種成分、因素佔大部份。</p>
<p>文例1：王董--个一再對我保證，欲整本來佮咱股株，我看即件開發案，會成 較大面。</p>
<p>（&Ocirc;ng-t&aacute;ng--&ecirc; it-ts&agrave;i tu&igrave; gu&aacute; p&oacute;-ts&igrave;ng, beh ts&iacute;ng-p&uacute;n l&acirc;i kah l&aacute;n k&oacute;o-tu, gu&aacute; khu&agrave;nn tsit-kiānn khai-huat-&agrave;n, ē s&icirc;ng/tsi&acirc;nn khah tuā-bīn.）</p>
<p>註跤：整本，投資。股株，合股。</p>
<p>文例2：伊是愛汝个心，抑是愛汝个身，照我看，是愛汝个身較大面。</p>
<p>（I sī &agrave;i l&iacute; &ecirc; sim, iah sī &agrave;i l&iacute; &ecirc; sin, tsi&agrave;u gu&aacute; khu&agrave;nn, sī &agrave;i l&iacute; &ecirc; sin khah tuā-bīn.）</p>
<p>文例3：即層親情，毋但門風相當，又閣是青梅竹馬，眾儂範胚大面會成事，無疑焦地起風波。</p>
<p>（Tsit-ts&acirc;n tshin-tsi&acirc;nn, m̄-nā mn̂g-hong siong-tong, iū-koh sī tshing-mu&icirc; tik-m&aacute;, ts&igrave;ng-l&acirc;ng pān-phue tuā-bīn ē s&icirc;ng-sū, b&ocirc;-g&icirc; ta-tē kh&iacute; hong-pho.）</p>
<p>註跤：親情，若唸白話音 tshin-tsi&acirc;nn，有時指「親戚 tshin-tshik」，佇遮是指「親事」。</p>
<p>教育部辭典有收「較大面 khah-tuā-bīn」，解說是〔可能性比較大〕。這有兩點愛挑明[thio-b&icirc;ng]：第一，「大面」並無限定佇「可能性」；第二，雖然「大面」个頭前通常攏有「khah」來修飾，但是也免的確著按呢，文例3 就是參考台語小說《Chhut S&iacute;-s&ograve;aⁿ》（出死線）个用法。</p>
<p>相關詞：百面[pah-bīn]，就是一定、百分百个可能性，像講「百面會成」，當然，這就無咧用「較」來修飾。</p>
<p>聯想詞：大面神[tuā-bīn-s&icirc;n]，是形容儂毋驚歹勢、較袂見笑，相反詞就是「小面神 si&oacute;-bīn-s&icirc;n」。但是本文所講表示可能性、因素較大个「大面」，敢哪無「小面」个相反詞用法。</p>
<p>&copy; 潘科元 2013 版權所有</p>

