---
layout: post
title: 媠氣台灣話「閬港 làng-káng」(038)
date: 2013-12-01 17:19:06 +0800
author: 潘科元
categories: [媠氣台灣話專欄]
---

<p>媠氣台灣話「閬港 l&agrave;ng-k&aacute;ng」(038)</p>
<p>解說：閬港[l&agrave;ng-k&aacute;ng]，趁機會設法逃走去外地个意思。</p>
<p>詞素「閬」是動詞，本義是「隔開」，詞素「港」是名詞，「海港」抑是「港路」（水路）个意思。</p>
<p>語源聽講是1895年日本兵起山[kh&iacute;-suann]（登陸）來欲佔領台灣，黑旗軍劉永福出力抵抗，結局失敗，伊趁日軍i&aacute;u未攻入台南城，家己打扮做老阿婆，u&igrave;港口坐英國船偷走過去廈門。也有講是台灣民主國總統唐景崧[Tn̂g K&iacute;ng-si&ocirc;ng] 對淡水出走。</p>
<p>這就是俗語「阿婆--仔閬港」[A-p&ocirc;--&aacute; l&agrave;ng-k&aacute;ng]个故典，咧笑儂拄著危險，無顧體面緊suan，逃命較要緊。</p>
<p>即个「閬港 l&agrave;ng-k&aacute;ng」，通佮「水遁 tsu&iacute;-tūn」个意思來對照。</p>
<p>稽考文獻，佇清朝、日本時代个辭典，i&aacute;u無收 l&agrave;ng-k&aacute;ng，按呢頂面个語源傳說，就有可能。毋過，台語漢字考證家劉建仁先生，講因為伊所看著，l&agrave;ng-k&aacute;ng 佇辭典有記載上早是佇 1991 年陳修先生《台灣話大詞典》，伊就按呢認定 l&agrave;ng-k&aacute;ng〔是近年才產生、流行的語詞〕。若按呢論斷，也無的確有影。因為辭典个記載，往往綴袂著語詞開始流行个年代。凡勢 l&agrave;ng-k&aacute;ng 是1912年出世个陳老先生自少年就時常聽儂咧講个話。</p>
<p>論到 l&agrave;ng-k&aacute;ng 个構詞法，毋是無中生有來成[tsi&acirc;nn]个。台語也有講「l&agrave;ng-li&acirc;u」，意思就是逃走。</p>
<p>「l&agrave;ng-li&acirc;u」，台日大辭典寫做「曠蹘」（伊注明「戲」--字，是指滾笑話），第一字「曠」是訓用字，第二字「蹘」是「走 ts&aacute;u」个意思，配合頭前提起「l&agrave;ng」（閬）是隔開，按呢解說起來，就是趁機會，隔開危險，趕緊逃走个意思。</p>
<p>另外有一个賊仔白[tsha̍t-&aacute;-pe̍h]「蹘天 li&acirc;u-thian」，意思是對厝頂逃走。按呢看起來，即个 li&acirc;u 寫做「蹘」至少有兩个詞解說會通。</p>
<p>目今[ba̍k-kim]，上捷聽儂講「l&agrave;u-ph&acirc;u」即號是毋成華語、毋成台語，半烏白个雞母屎話。總--是，會曉講「閬港 l&agrave;ng-k&aacute;ng」个儂閣不止濟，若知影「l&agrave;ng-li&acirc;u」个儂就少囉。</p>
<p>文例1：共產仔欲來，有錢有勢个儂看毋是勢，早就阿婆--仔閬港，規傢伙仔坐飛行機移民過外國啦。</p>
<p>（Kiōng-s&aacute;n-&aacute; beh l&acirc;i, ū-ts&icirc;nn ū-s&egrave; &ecirc; l&acirc;ng khu&agrave;nn m̄-sī-s&egrave;, ts&aacute; to̍h a-p&ocirc;--&aacute; l&agrave;ng-k&aacute;ng, kui ke-hu&eacute;-&aacute; tsē hui-h&icirc;ng-ki / hue-l&icirc;ng-ki &icirc;-b&icirc;n ku&egrave; guā-kok --lah.）</p>
<p>文例2：見擺警方趕到位，遐个藥頭仔早就閬港矣，咁講警察局有內神通外鬼？</p>
<p>（Ki&agrave;n-p&aacute;i k&iacute;ng-hong ku&aacute;nn k&agrave;u-uī, hia &ecirc; io̍h-th&acirc;u-&aacute; ts&aacute; to̍h l&agrave;ng-k&aacute;ng--ah, k&aacute;m k&oacute;ng k&iacute;ng-tshat-kio̍k ū lāi-s&icirc;n thong guā-ku&iacute;?）</p>
<p>歌仔冊文獻補充： <br />竹林書局《大舜出世歌》（年代不詳）有一葩（用字無改，意思參考我个標音）：</p>
<p>厝邊頭尾罩相共 [tsh&ugrave;-pinn-th&acirc;u-b&eacute; t&agrave;u-sann-kāng] <br />棹頂收甲空空空 [toh-t&iacute;ng siu kah kha̋ng-khang-khang] <br />各人食飽巢弄港 [kok-l&acirc;ng tsia̍h-p&aacute; ts&acirc;u l&agrave;ng-k&aacute;ng] <br />好塊厝邊嬸姆人 [h&oacute; teh tsh&ugrave;-pinn ts&iacute;m-ḿ-l&acirc;ng]</p>
<p>近義詞：閬蹘[l&agrave;ng-li&acirc;u]、溜旋[liu-suan]、溜閃[liu-si&aacute;m]、liu-kiang/khiang、l&agrave;u-ph&acirc;u；辟走[phiah-ts&aacute;u]。</p>
<p>註跤：liu-kiang 佇1873年廈英大辭典就有收，伊个語源，可能是「溜江」，「江」唸 kiang 是官話借音。按呢「溜江」佮「閬港」个構詞法就有相通。但是到台日大辭典所收，音就變做 liu-khiang。</p>
<p>相關詞：蹘天[li&acirc;u-thian]。</p>
<p>&copy; 潘科元 2013 版權所有</p>

