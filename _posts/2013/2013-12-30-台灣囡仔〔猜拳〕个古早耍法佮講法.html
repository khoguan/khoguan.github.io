---
layout: post
title: 台灣囡仔〔猜拳〕个古早耍法佮講法
date: 2013-12-30 12:31:59 +0800
author: 潘科元
categories: [台文講台灣, 囡仔]
---

<h3>〈台灣囡仔〔猜拳〕个古早耍法佮講法〉作者：潘科元</h3>
<p>囡仔咧耍，決定順序，著愛〔猜拳〕：鉸刀、石頭仔、紙，這台語叫做 giāng（也有講 jiāng, liāng），完整个講法是 jia̋ng-ki&aacute;n，這是對日語來个。若按呢，日本時代以前个古早台灣儂按怎講、按怎比？有一種叫做「㖅土地 su̍t th&oacute;o-tī」，su̍t 是動詞。日本時代以後講「咱來 giāng 看啥儂先」，古早講「咱來 su̍t 看啥儂先」，出五支指頭仔其中一支，分別來比輸贏。</p>
<p>五支指頭仔个台語名稱非常濟講法，尤其是第一支大頭拇，以下只講一種：</p>
<ol>
<li>第一支是「大頭拇」，佇遮號做「土地公」，地位上懸个，予伊做第一支。</li>
<li>第二支是「指指 k&iacute;-ts&aacute;inn」，號做「雞」，k&iacute;-ts&aacute;inn 指物件，親像雞喙啄米。</li>
<li>第三支是「中指 tiong-ts&aacute;inn」，號做「虎」，體型上大，用第三支代表。</li>
<li>第四支是「尾二指 bu&eacute;-jī-ts&aacute;inn」，號做「佬仔 l&aacute;u-&aacute;」，就是騙子个意思，所以尾二指也叫做「佬仔指 l&aacute;u-&aacute;-ts&aacute;inn」，即支嘛有號做「賊仔」。尾二指也叫做「䆀指」，佬仔是歹儂，歹儂配䆀指，有合。</li>
<li>第五支是「尾指 bu&eacute;-ts&aacute;inn」，號做「白蟻 pe̍h-hiā」，形體上細，所以用尾指表示。</li>
</ol>
<p>規則是：</p>
<ol>
<li>第一支 土地公 贏 雞、虎，輸 佬仔、白蟻。1 贏 2, 3，輸 4, 5。</li>
<li>第二支 雞 贏 白蟻，輸土地公、虎、佬仔。2 贏 5，輸 1, 3, 4。</li>
<li>第三支 虎 贏 雞、佬仔，輸 土地公、白蟻。3 贏 2, 4，輸 1, 5。</li>
<li>第四支 佬仔 贏 土地公、雞、白蟻，輸 虎。4 贏 1, 2, 5，輸 3。</li>
<li>第五支 白蟻 贏 土地公、虎，輸 雞、佬仔。5 贏 1, 3，輸 2, 4。</li>
</ol>
<p>以下我試來解說其中个道理：</p>
<p>俗語講「得失土地公，飼無雞」，閣有虎爺是土地公个跤力[kha-li̍k]，雞佮虎攏予土地公管，所以土地公贏雞、虎。但是佬仔會偷走土地公神像，白蟻會蛀歹土地公神像，所以土地公輸佬仔、白蟻。</p>
<p>雞會食白蟻，所以雞贏白蟻，但是土地公管雞、虎食雞、佬仔偷掠雞，所以雞驚即三項。</p>
<p>虎雖然歹閣大隻，會食儂、食雞，但是驚白蟻 鑽跤蹄共伊蹧躂。「佬仔、賊仔」定定挖空peh壁，做歹代誌，所以有才調對付白蟻。</p>
<p>最後，五支指頭仔比輸贏，是按怎有个贏 2 輸 2，有个贏 1 輸 3，有个贏 3 輸 1，咁毋是無公平？</p>
<p>照我个解說，這牽涉著咱儂手指仔个靈活度。古早台灣儂可能是將指頭仔个靈活度分做三級：</p>
<ol>
<li>第一級 上活動个，是第二支 指指，真好比，也上捷用來指東指西，毋才叫做「k&iacute;-ts&aacute;inn」，所以囡仔會定定出，定定出个指頭仔，就愛予伊輸濟 贏少。</li>
<li>第二級，就是 大頭拇、中指、尾指，即三支攏贏 2 輸 2。</li>
<li>第三級，活動性上差个是尾二指，歹比，著予伊贏 3 輸 1。</li>
</ol>
<p>各位看咱台灣儂祖先，頭腦有夠好。「㖅土地」予外來个物件取代了後，毋但咱个頭腦變簡單，連手指頭仔嘛硬掙[ngē-tsiānn]去啦！</p>
<p>收話尾：㖅土地个規則，我有參考《台灣風俗誌》、《日臺新辭書》，閣有蕭藤村老師个講法，三種版本有出入。我感覺蕭老師講个，予我有法度做上合理个解說，所以採用伊个，佇遮共伊說謝。</p>

