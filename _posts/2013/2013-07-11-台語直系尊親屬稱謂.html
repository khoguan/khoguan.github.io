---
layout: post
title: 台語直系尊親屬稱謂
date: 2013-07-11 19:36:54 +0800
author: 潘科元
categories: [語詞, 台語語詞探討]
---

<p>台語个直系尊親屬稱謂，非常複雜，各地个講法也有出入，我捌个傷有限。</p>
<p>1907《日臺大辭典》冊後附錄有四張親屬稱謂表，伊列出來个，是屬佇「背稱」，也就是背後提起个時个講法，無另外列出「面稱」。</p>
<p>我對直系尊親屬四代个基本分析是按呢： <br />（請注意以下个名稱無夠完整。／分別男女； | 分別口音。）</p>
<p>一、背稱（背後指稱）：</p>
<ol>
<li>爸[pē]／母[b&uacute;|b&oacute;]、老爸／老母、良爸[ni&ucirc;-pē]／良嬭[ni&ucirc;-n&eacute;|l&eacute;|lu&eacute;]（即種用法漸漸廢去）</li>
<li>公／媽[m&aacute;]</li>
<li>祖／祖媽、查埔祖／查某祖</li>
<li>太祖／太祖媽、查埔太祖／查某太祖</li>
</ol>
<p>二、面稱（當面稱呼）：<br />加詞頭「阿 a」，即个「阿」就系統來論，應該歸屬佇「面稱」， 但是一般儂也往往提來做「背稱」應用。</p>
<ol>
<li>a-pa|pah|p&acirc; &hellip;&hellip;／a-b&uacute;|b&oacute; &hellip;&hellip;</li>
<li>阿公／阿媽[a-m&aacute;]</li>
<li>阿祖（當面叫，無特別分男女）</li>
<li>阿太（當面叫，無特別分男女） （對「阿太」个定義，各地、各儂差別真大）</li>
</ol>
<p>補充說明：</p>
<p>老母面稱「i=a」（兩字實調攏第一聲）；也有儂講「ī=ā」（兩字實調攏第七聲），閣有足濟發音變體，這是老母个專稱，來源不明，聽講福建嘛有，所以咁是平埔話來个？愛閣稽考。</p>
<p>另外一款叫「姨=仔 &icirc;=&aacute;」（前字低調、後字隨前變調輕聲中平調），這毋是專稱，是借用對阿姨个稱呼來叫老母，是一種特別个避諱， 嘛有儂叫老母「嬸=仔」，親像叫老爸「叔=仔」仝款，本段所舉攏是特例，毋免收入去正式个稱謂表內。</p>
<p>受華語影響个爸母稱呼有三層次，大概反映出戰後各世代「舊-&gt;新」个演變，愈變愈成華語音。</p>
<p>爸：1. pah-&aacute;（前字變第一聲）2. pa-pa（前字變第七聲）3. p&aacute;-pah（前字變第一聲）</p>
<p>母：1. mah-&aacute;（前字變第一聲）2. ma-ma（前字變第七聲）3. m&aacute;-mah（前字變第一聲）</p>

