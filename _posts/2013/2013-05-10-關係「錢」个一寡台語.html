---
layout: post
title: 關係「錢」个一寡台語
date: 2013-05-10 19:14:29 +0800
author: 潘科元
categories: [語詞, 台語語詞探討]
---

<p>台語表示「金錢、費用、酬勞、貨幣[hu&egrave;-p&egrave;]」个基本詞素，至少有「錢、銀、金、圓、箍、費、款、水、票、幣、稅、租」即幾種。隨意舉例：</p>
<p>0. 華語〔一塊錢〕，台語「一箍 tsi̍t-khoo」，古早个「一箍銀 tsi̍t-khoo g&icirc;n」真大圓[tuā-&icirc;nn]，若是「一圓 tsi̍t-&icirc;nn」（台日典寫做「文」--字），就較細，「一文[b&ucirc;n]錢」爾爾。</p>
<p>阮阿公在生个時，有講過「一tsiam」「身軀無半tsiam」，即个 tsiam，可能就是一文錢，也就是圓个、中央有空个古早銅錢。</p>
<p>即馬个錢，基本單位攏算「箍」（華語寫〔元〕），無算「圓」矣。但是「偌濟錢？」除了講「幾箍？」猶原有講「幾圓？」出現佇疑問詞个「圓」，保存古早貨幣[hu&egrave;-p&egrave;/pē]个單位。</p>
<p>阮細漢閣有咧用一角、五角，即馬也無t&egrave;看囉。另外有「一s&eacute;n」（語源是英文 cent），一百s&eacute;n 就是「一箍」。</p>
<p>1. 工錢、飯錢、飯頓錢[pn̄g-tǹg-ts&icirc;nn]（伙食費）、若是「粿錢 ku&eacute;-ts&icirc;nn」，除了字面意思以外，另外指「付予妓女个錢」，「粿」可能是暗喻「女陰」。</p>
<p>2. 公金、公銀、公費，攏是「公款 kong-khu&aacute;n/khu&aacute;nn」个意思。 俗語「開公金/費，謝私願」[khai kong-kim/hu&igrave;, siā su-guān]，假公行私[k&aacute;-kong h&icirc;ng-su]个意思。</p>
<p>3. 緣金[i&acirc;n-kim]（正字是「捐金」）：題緣[t&ecirc;-i&acirc;n]（正字「題捐」）、寄付个錢，也就是現代所講个「捐款 kuan-khu&aacute;n/khu&aacute;nn」。</p>
<p>4. 厝稅（共儂稅厝个租金）、水租（農民付予政府个灌溉用水費用）。</p>
<p>5. 錢水：財務、金融，像講「錢水 積斗 [ts&icirc;nn-tsu&iacute; tsik-t&aacute;u]」、「錢關 袂轉[ts&icirc;nn-kuan bē tńg]」，就是周轉不靈。</p>
<p>6. 英文 salary，台語有袂少講法，像「薪金[sin-kim]、薪金銀[sin-kim-g&icirc;n]、薪水[sin-su&iacute;]、月俸[gue̍h-hōng]、月給[gue̍h-kip]」，從中，「月俸、月給」是對日語來个。</p>
<p>若是教學[k&agrave;-o̍h]先生个薪金，另外叫做「束金 sok-kim」，就是古文「束脩 sok-siu」个意思，這現代儂較捷講做「先生禮 sian-sinn-l&eacute;」，包括予老師、抑是醫生个謝禮。現時長老教會牧師个薪水，慣勢叫做「謝禮」。</p>
<p>7. 紙幣[tsu&aacute;-p&egrave;]是較書面个用語，是日本時代對日語吸收來个。口語講「紙票 tsu&aacute;-phi&ograve;」、「銀票」。新台幣[sin-t&acirc;i-p&egrave;]，口語講「新台票」。另外有「美金、日票」，若是新个〔歐元〕，我毋知著講「歐元 Au-gu&acirc;n」、「歐票」抑是「歐金」才好，請各位先進賜教。</p>
<p>紙票有足濟相關个俗稱，像「紙字、惡面=个、菁仔欉、青尻川、&hellip;&hellip;」，其中有个是佇某一時代，特別指某一種面值个紙票。</p>
<p>英文 "wallet"：銀袋仔[g&icirc;n-tē-&aacute;]、票包仔[phi&ograve;-pau-&aacute;]。</p>
<p>華語〔大鈔〕，台語「大張--个、大百--个」；〔小鈔〕，台語「小票 si&oacute;-phi&ograve;、散票 su&aacute;nn-phi&ograve;」。以前錢較大圓，一百箍是「大張」个，但是目今 錢真薄，有一千个銀票（千票），嘛有兩千个，所以「大百个」表示〔大鈔〕个意思，也漸漸廢無去，但是也無新生出「大千--个 tuā-tshing--&ecirc;」个講法，這反映出台語愈來愈無新活力。</p>
<p>8. 若是〔硬幣〕，是講「銀角仔 g&icirc;n-kak-&aacute;」，古早有講「銅鐳 t&acirc;ng-lui、銅s&eacute;n」。東南亞个福建話，慣勢用一字「鐳 lui」來通稱「錢」，這台灣罕得按呢用。</p>
<p>若是講「錢疕仔 ts&icirc;nn-ph&iacute;-&aacute;、啀仔錢 g&acirc;i-&aacute;-ts&icirc;nn」，是咧形容品質䆀、成色不足、無價值个銀角仔，帶有輕視个意味。</p>
<p>9. 「庫銀 kh&ograve;o-g&icirc;n」是國庫个錢，陽世咧用个，儂講「皇帝嘛會欠庫銀」，是指閣較好額，難免也有手頭 絚个時陣。</p>
<p>但是「庫錢 kh&ograve;o-ts&icirc;nn」是燒予往生者个銀紙，予伊去陰府好用。（有講是欲交予「十二庫官」个「受生錢」，這佇遮免講究。）</p>
<p>類似用法，「紙票」是頭前所講，正常个「紙幣」；但是「紙錢」是一種欲燒化个「金銀紙」，像「獻紙錢 hi&agrave;n tsu&aacute;-ts&icirc;nn」，是一種祭拜个儀式。（我無把握「獻紙」佮「獻紙錢」咁是完全仝款，請逐家賜教。）</p>
<h3>「錢」个高級俚俗語舉例：</h3>
<p>(1)「身軀斷錢鉎」[sing-khu tn̄g-ts&icirc;nn-sian]：「斷」是「全然攏無」个意思，身軀頂連錢个鐵鉎（鏽）嘛揣無，就是「一文不名 it-b&ucirc;n put-b&icirc;ng」个意思。</p>
<p>(2)「錢 大百，儂 落肉」[ts&icirc;nn# tuā-pah, l&acirc;ng# lo̍h-bah]，是咧形容為著趁大錢，致到消瘦落肉。</p>
<p>(3)「小鬼仔袂堪得大百金」[si&aacute;u-ku&iacute;-&aacute; bē-kham-tit tuā-pah-kim]，即个「大百金」是指大量个〔冥紙〕。這台語有分「金紙、銀紙」，燒予神明个，用金紙；燒予鬼魂个，用銀紙，通稱「金銀紙」，也簡單講做「金」來總稱，親像遮所講个「大百金」，就毋是講「大百銀」。「燒金」可能是燒金紙、抑是銀紙，總--是，無講「燒銀」。</p>
<p>即句俗語，是咧比喻職位低个小官吏，抑是道德修養無夠个儂、甚至散赤儂，承受袂起大條錢，尤其是指袂堪得小小个引誘[&iacute;n-i&uacute;]，就予儂買收去。</p>
<p>(4)「銅銀買紙靴，雙儂暢」[t&acirc;ng-g&icirc;n# b&eacute; tsu&aacute;-hia, siang-l&acirc;ng thi&ograve;ng]，用銅做个假銀，去共儂交關，生理儂提紙做个假靴來賣伊，互相欺騙，煞攏掠叫對方予家治騙過手，心內暗暢。類似「爾虞我詐 n&iacute;# g&ucirc;# ng&oacute;o# ts&agrave;」个意思。</p>
<p>(5) 「大廞 使啀錢」[tuā-him# s&aacute;i g&acirc;i-ts&icirc;nn] ，字面意思是「大聲哄喝[h&aacute;ng-hat]（動詞 him 意思是哄喝），食[tsia̍h]聲勢，提啀仔錢共儂買物，予對方驚惶毋敢無收」。比喻迄種本身無真才實料，虛張聲勢[hi-tiong sing-s&egrave;]來賺食[tsu&aacute;n-tsia̍h]--儂个跤數[kha-si&agrave;u]。</p>
<p>(6) 「加冠禮較濟戲金銀」[ka-kuan-l&eacute; khah tsē h&igrave;-kim-g&icirc;n]：做戲一開始，跳加冠 迄部份个酬勞，煞較濟過正戲个所費，比喻「本末倒置」[p&uacute;n-bua̍t# t&ograve;-t&igrave;]。</p>

