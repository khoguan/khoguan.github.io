---
layout: post
title: 媠氣台灣話「臭濁 tshàu-tso̍k」(035) 作者：潘科元
date: 2013-11-25 14:12:12 +0800
author: 潘科元
categories: [媠氣台灣話專欄]
---

<p>媠氣台灣話「臭濁 tsh&agrave;u-tso̍k」(035)</p>
<p>解說一： 臭濁[tsh&agrave;u-tso̍k]，形容裝飾、打扮个花草（花樣）、色緻傷過豔俗。</p>
<p>文例1：迄个少年仔新牽一台落篷--个，歸台用貼紙貼甲金爍爍，袂輸電子花車咧，真臭濁。</p>
<p>（Hit-&ecirc; si&agrave;u-li&acirc;n-&aacute; sin khan tsi̍t-t&acirc;i l&agrave;u-ph&acirc;ng--&ecirc;, kui-t&acirc;i īng tah-tsu&aacute; tah kah kim-sih-sih, bē-su tiān-ts&uacute;-hue-tsiah --leh, tsin tsh&agrave;u-tso̍k.）</p>
<p>註跤：落篷--个，華語〔敞篷車〕。</p>
<p>文例2：穿甲迄領，花頭遐爾臭濁，是欲做烏撇仔戲是--毋？</p>
<p>（Tshīng kah hit-ni&aacute;, hue-th&acirc;u hiah-nī tsh&agrave;u-tso̍k, sī beh ts&ograve; oo-phiat-&aacute;-h&igrave; sī--m̄?）</p>
<p>註跤：花頭，花樣、花色。烏撇仔戲，也有寫做胡撇仔戲，是借用 Opera 个日語音來个，本來是濫流行歌落去表演个新劇[sin-ki̍k]，後來袂少野台歌劇團个暗戲也綴咧學，服飾[ho̍k-sik]臭濁。</p>
<p>解說二：形容「陳腔濫調 t&icirc;n-khiong lām-tiāu」。</p>
<p>文例：畢業典禮，校長請迄个歪哥市議員來致詞，臭濁个話講甲歸大拖，台跤个學生無儂瞅睬--伊。</p>
<p>（Pit-gia̍p ti&aacute;n-l&eacute;, hāu-ti&uacute;nn tshi&aacute;nn hit-&ecirc; uai-ko tshī-gī-u&acirc;n l&acirc;i t&igrave;-s&ucirc;, tsh&agrave;u-tso̍k &ecirc; uē k&oacute;ng kah kui tuā-thua, t&acirc;i-kha &ecirc; ha̍k-sing b&ocirc; l&acirc;ng tshi&ugrave;-tsh&aacute;i--i.）</p>
<p>解說三：形容性命力、適應力真強个花草，𠢕生湠，所致對儂來講就無希罕、袂貴氣。</p>
<p>文例：俗語講「圓仔花毋知䆀，大紅花䆀毋知」，論真，圓仔花、大紅花攏袂歹看，只是較臭濁，致使儂看伊無上目。</p>
<p>（Sio̍k-g&iacute; k&oacute;ng, "&icirc;nn-&aacute;-hue m̄ tsai b&aacute;i, tuā-&acirc;ng-hue b&aacute;i m̄ tsai", lūn-tsin, &icirc;nn-&aacute;-hue, tuā-&acirc;ng-hue l&oacute;ng bē-ph&aacute;inn khu&agrave;nn, ts&iacute;-sī khah tsh&agrave;u-tso̍k, t&igrave;-s&uacute; l&acirc;ng khu&agrave;nn i b&ocirc; tsiūnn-ba̍k.）</p>
<p>註跤：圓仔花，又名「千日紅 tshian-ji̍t-h&ocirc;ng」。大紅花，就是「朱槿」。</p>
<p>相關詞：臭賤[tsh&agrave;u-tsiān]。</p>
<p>&copy; 潘科元 2013 版權所有</p>

