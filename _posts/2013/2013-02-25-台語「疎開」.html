---
layout: post
title: 台語「疎開」
date: 2013-02-25 15:37:46 +0800
author: 潘科元
categories: [語詞, 台語語詞探討]
---

<p>台語「疎開 soo-khai」本是日文漢字詞，佇日本時代二戰後期个用法，是指政府將都會區个居民暫時遷去庄跤分散蹛，根本原因是避免空襲傷亡。</p>
<p>到國民黨時代，已經無空襲，但是民間將政府强制个遷村嘛叫做「疎開」，即種疎開就永遠無可能復倒[hok8-to3]本居地矣。</p>
<p>百姓个本鄉，有个予政府徵收去起軍用機場；有个汙染破壞甲袂蹛得；有个予政府變更地目，俗卸[sio̍k-si&agrave;]予財團。</p>
<p>本來台灣儂疎開，是為著走閃炸彈；後來煞變做是咧走閃官虎惡豹（虎、唬仝音；豹、霸仝音）。</p>
<p>即篇佇 Facebook 刊出來，得著 W.b. Chen 先生回應，講：</p>
<p style="padding-left: 30px;">嘛已經有用佇像: <br /> 怹看m7-su7-se3(毋事勢?), 攏疏開矣(攏走閃矣)。<br />頭家今仔日khi55moo55敢若足袂婸兮, 逐家就目睭擘予金, 愛知影通疏開; 啊若走業務兮, 就量早出門噢。</p>
<p>恆春李大姐回應講：</p>
<p style="padding-left: 30px;">捌聽過「疎開」个思雙枝，阿媽是按呢唱个：</p>
<p style="padding-left: 30px;">二次大戰个時代　男女嫁娶無豬刣<br />物資缺乏配給來　借肉請客可憐代</p>
<p style="padding-left: 30px;">物資缺乏無法度　有錢無當去剪布<br />咱著簡單來娶某　正來完成人生路</p>
<p style="padding-left: 30px;">每日空襲飛機來　逐家毋敢蹛厝內<br /> 大儂囝仔去疎開　昭和投降才轉來</p>

