---
layout: post
title: 廈門會文堂兩版梁祝歌仔冊比較一小段
date: 2013-07-14 20:59:14 +0800
author: 潘科元
categories: [文獻, 歌仔冊]
---

<p>廈門會文堂宣統元年(1909)出版《最新梁三伯祝英台遊學歌》佮《最新英台吊(弔)紙歌》，合起來計共 466 葩，就是完整个梁祝故事。</p>
<p>五年後，民國三年(1914)會文堂閣出《增廣梁三伯祝英臺新歌全傳》，攏共 323 葩，比 1909 舊版，毋但內容變少，故事連貫性也較差，但是煞另外加出褻體[siat-th&aacute;i]个描寫，比較以下即段情節：</p>
<p>1909版： <br />二人相招入亭去 英台一時春心起 胸前獻出兩粒乳 卜乎我哥來看見 <br />三伯看見心歡喜 近前伸手來抱伊 早知賢弟是女兒 在甘冥日放身離 <br />英台伸手就共指 枉爾一身做男兒 塗做饅頭不起駕 枉費同床有三年 <br />雙人恩愛卜成親 外面打門緊如箭 英台開門出來看 安童著狂來卜死</p>
<p>1914版： <br />二人相招入房去 英台心內用計智 胸前獻出兩粒乳 卜呼梁哥來看視 <br />三伯看見笑唏唏 近前雙手來抱伊 早知賢弟是女兒 在甘冥日放身離 <br />英台伸手就潑離 枉你一世做男兒 塗做饅頭不起駕 豬母上樹驚半死 <br />三伯被罵心輕鬆 恨我呆癡千萬般 近前雙腳跪落去 哀求賢妹作情意 <br />攬抱英台尿那濺(!!!) 弄獅戲球遍身汗 雙人相招入床去 外面門聲急如箭 <br />英台開門出來看 安童著狂來卜死 安童說出姑娘聽 安人差阮來起行</p>
<p>「胸前獻出兩粒乳」即个戲文，從到今攏有咧搬演，歌仔戲攏閣看會著，戲服外重个衫仔襟[khim] 掀開一角，意思一下就好。但是1914版迄句「攬抱英台尿那濺[tsuānn]」咁袂傷出土？</p>
<p>我見識淺薄，民間文學大概難免出現即種予儂莫明其妙个內容。</p>
<p>不而過，「弄獅戲球」用來暗喻男女交合，是來自「雙獅戲球」个典故，傳說講獅公、獅母兩隻做伙咧耍个時，獅毛相纏絆[sann t&icirc;nn-pu&agrave;nn]，絞做一粒球，內中生出獅仔囝。</p>

