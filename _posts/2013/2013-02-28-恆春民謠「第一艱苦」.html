---
layout: post
title: 恆春民謠「第一艱苦」
date: 2013-02-28 12:47:30 +0800
author: 潘科元
categories: [唸歌, 恆春民謠]
---

<p>恆春名謠[b&icirc;ng-i&acirc;u]（出名[mi&acirc;]个民謠[b&icirc;n-i&acirc;u]）一葩</p>
<p>第一艱苦斧頭刀 [tē-it kan-kh&oacute;o# p&oacute;o-th&acirc;u-to]<br /> 第二艱苦籃伨索 [tē-jī kan-kh&oacute;o# n&acirc;# thīn soh]<br /> 自細窮父佮散母 [tsū s&egrave;# k&icirc;ng pē# kah s&agrave;n-b&oacute;]<br />上山落嶺無奈何 [tsiūnn-suann# lo̍h-ni&aacute;# b&ocirc; nāi-h&ocirc;]</p>
<p>解說：即首出名个恆春民謠是恆春半島庶民勞苦生活个生動描寫。</p>
<p>講上蓋艱苦就是攑斧頭、刀，上山去剉柴。</p>
<p>第二艱苦是用籃仔縛索仔，一擔[t&agrave;nn]雙頭，上山去燒火炭，閣愛共伊擔落山（當然，剉柴了，嘛是愛擔落來）。「籃伨索」个「伨 thīn」就是「籃愛匹配索仔，而且閣將前後个擔頭伨予伊平重」，「伨」有「匹配、保持輕重平衡」个意思。</p>
<p>多數恆春民謠个文獻記錄攏毋知影「伨 thīn」个音佮義，將「籃伨索」寫做「籃籐索」，變做「籃」+「籐索 t&icirc;n-soh」三字詞，按呢錯誤，呼音佮意思攏走爭去啦。我請恆春前輩用唸个予我聽，怹真清楚唸做「n&acirc;# thīn soh」。分析起來，「籃」是名詞主詞，唸本調；「伨」是及物動詞，唸變調；「索」是名詞受詞。</p>
<p>第三句講我自細漢就父母窮散[k&icirc;ng-s&agrave;n]，窮散就是散赤，無田園家業[ke-gia̍p]。伊即个四字詞「窮父散母」有夠雅氣、感心。</p>
<p>第四句講所致我才著上山落嶺，來做粗工度三頓，無奈何啊！</p>

