---
layout: post
title: "華語〔降頭〕台語按怎講？"
date: 2023-10-22
author: 潘科元
categories: [語詞, 台語語詞探討]
tags: [廈英大辭典, 廈英大辭典補編, 臺日大辭典, 四句連]
---

馬來西亞電影《南巫》（Lâm-bû）个導演張吉安因為即phō作品得著第57屆金馬獎最佳新導演獎。

這是恐怖片，我無啥敢看…… 聽講內底个主要角色是講馬來西亞福建話，
彼是漳泉濫个閩南話融合馬來話成分个產物，伊个漳泉濫佮台語漳泉濫个「配方」出入真大。

華語〔降頭〕个意思，片中福建話是講 kōng-thâu。關鍵詞素是 kōng，
這其實毋但馬來西亞福建話才有，廈門話也有，台灣話也有。

廈英大辭典(1873) 就有記錄：

> kōng, prayers used by Siamese Buddhist priests. liām-kōng, to mutter such prayers, curses, or incantations.
{: .prompt-tip }

台譯：  
kōng：暹邏[Siām-lô]佛教法師所用个祈禱詞。liām-kōng：唸誦即款祈禱、咒詛[tsiù-tsóo]抑是神咒。
（註：kōng 是南洋在地个巫術，佮佛教無直接个關係。）

廈英大辭典補編(1923) 收了閣較完整：

> kōng, prayers muttered by Siamese Buddhist priests. kōng-thâu, a sorcerer. o̍h-kōng, to learn the art of incantation. pàng-kōng, to place a ban on a thing so that any one touching it suffers. chhui-kōng, to repeat the incantation. siu-kōng, to take the curse off, so that the sufferer is relieved. tháu-kōng, to relieve a man from the curse. koé-kōng, to relieve a man from the curse. tio̍h-kōng, to meet suffering or death as result of such incantations. liām-kōng (+), to keep constantly grumbling.
{: .prompt-tip }

台譯：  
kōng：暹邏[Siām-lô]佛教法師所唸个祈禱詞。  
kōng-thâu：巫師。  
ōh-kōng：學習咒術。  
pàng-kōng：施咒、做khiò 佇一个物件頂面，摸著个儂會受苦厄。（註：華語〔下降頭〕）  
chhui-kōng：直直唸咒。  
siu-kōng：解除咒詛，予 tio̍h-kōng 个儂消除苦厄。  
tháu-kōng：共儂解除咒詛。  
koé-kōng：共儂解除咒詛。（註："koé" 是「解」个白話音廈腔。）  
tio̍h-kōng：因為中著即種咒詛，致使受苦厄、死亡。（註：華語〔中(第四聲)降頭〕）  
liām-kōng (+)：踅踅唸。

註一：kōng-thâu 解說做巫師較無合，較好个解說是巫法咒術。

註二：liām-kōng 後壁个符號 (+)，意思是指佇廈英大辭典所收个解說以外，
閣增補一个解說。針對 liām-kōng 即个詞來講，廈英典所收是本義，
廈英典補編增列\--个是引申義。

臺日大辭典(1931-2) 也有類似个收錄，"kōng" 台日典个漢字寫「誑」，
但是「誑」正確个字音是唸 kòng， 意思是「欺也、惑也」，【誑語 kòng-gí/gú/gír】
是佛教捷用个術語，就是指白賊話、騙儂个話，這佮咒詛、咒語無仝，
所以 "kōng" 借用「誑」字無妥當。

文例一：
> 柯文哲見擺所講攏是誑語，用伊 kâm-nuā 个蓮花喙 nauh\--出來，袂輸咧 liām-kōng 咧，一寡本底無關心政治个台灣儂攏 tio̍h-kōng 矣。
{: .prompt-tip }

文例二：
> 柯鄙出喙糊瘰瘰  
> 洗腦 kōng頭上𠢕催  
> 漚步盡展搶大位  
> 欲招死忠戇摃槌  
>
> Kua-phí tshut-tshuì hôo-luì-luì.  
> Sé-náu kōng-thâu siōng gâu tshui.  
> Àu-pōo tsīn tián tshiúnn tuā-uī.  
> Beh tsio sí-tiong gōng kòng-thuî.
{: .prompt-tip }

台語另外一个相關詞素是 hiàng，這來自平埔話，是平埔族个法術佮宗教儀式，
佇台南一帶閣有保存。真濟文獻將即个 hiàng 寫做「向」字，無妥當，
因為「向」有漳腔 hiàng、泉腔 hiòng 个差別，漢字「向」台南是讀 hiòng，
佮平埔儀式个 hiàng 音、義現現攏無仝，毋好硬鬥。

"hiàng" 个語詞我欠學，自來个台語辭典也欠收，請各位先進提供，感恩！
