---
layout: post
title: 台語 ham-bān 教典寫「頇顢」無通，不如寫「憨慢」
date: 2017-08-03 23:36:01 +0800
author: 潘科元
categories: [漢字, 教育部台語推薦用字]
---

<p>日月催逼儂快老 [ji̍t-gua̍t tshui-pik l&acirc;ng khu&agrave;i lāu] <br />無閒規工誠忝頭 [b&ocirc;-&icirc;ng kui-kang tsi&acirc;nn thi&aacute;m-th&acirc;u] <br />子時欲過丑時到 [ts&uacute;-s&icirc; beh ku&egrave; thi&uacute;-s&icirc; k&agrave;u] <br />自嘆頇顢頭勾勾 [tsū-th&agrave;n ham-bān th&acirc;u kau-kau]</p>
<p>頂面四句連是佇 2016-11-13寫佇面冊個人動態，內底用著「頇顢」（ham-bān / h&acirc;m-bān），「頇顢」是教育部用字，結果有海外講福建話个朋友看無。其實即兩字歹寫歹記，逐擺我欲扑字，攏著停落來想一下。</p>
<p>主張台語 ham-bān（也有儂講做 h&acirc;m-bān，泉腔分會出來）著愛寫做「頇顢」兩字，是一寡飽學先覺。</p>
<p>連雅堂《台灣語典》：</p>
<p>『漢漫：謂無能者。呼含慢　正音也。「北齊書」「楊愔傳」：愔強識不忘，有魯漢漫者，自言猥獨不見識。愔曰：『卿前騎禿尾驢，見我不下；何不識耶』？又調之曰：『名以定體，漢漫果自不虛』。亦作頇顢。』</p>
<p>但是古文只有「顢頇」（唸做 bu&acirc;n-han），並無「頇顢」（中研院漢籍電子資料庫、中國哲學書電子化計劃攏查無），而且「顢頇」有兩个意思，一个是「大面貌」（面 真大个形），一个是「形容不明事理，糊裡糊塗」，這佮台語 ham-bān 个意思哪有仝款啦？</p>
<p>閣再講「顢」字音是 bu&acirc;n，硬欲牽對口語 bān 个音，嘛傷勉強矣。</p>
<p>教典承[s&icirc;n]著古老博[k&oacute;o-n&oacute;o-phok]个話鬚，硬拗古文用詞，顛倒順序來寫台語个結果，就是創出字體歹認歹記、意思袂通、呼音失真个用字！</p>
<p>咱看教育部台語辭典按怎解說即个台語詞：</p>
<p>『形容人愚笨、遲鈍、笨拙、沒有才能。』</p>
<p>照按呢解說，即个詞直接寫做「憨慢」咁毋是上好勢？「憨 ham」就是「愚笨」，「遲鈍」就會「慢」，「憨」加「慢」就是指笨拙[pūn-tsuat]，無能力、無才能。</p>
<p>教典寫做「頇顢」，而且正文內唯一標音是 h&acirc;n-bān。其實口語即个詞前字韻尾一般儂攏講 -m，毋是 -n，教典硬鬥一个無干礙个漢字，了後閣望文生音，硬欲改咱口語个呼音，講這是受著後字 b 雙唇聲母發音部位同化才唸走音去个。伊个方音表所收各地个講法，前字也一律記做 h&acirc;n，無可能！</p>
<p>口語 ham-bān，有儂講 h&acirc;m-bān，台日大辭典兩音攏有收，意思是仝款，伊漢字 ham-bān 寫做「憨緩」，h&acirc;m-bān 寫做「含緩」，用「憨緩」做主要詞目。「緩」本音 uān，佇遮是做訓用字。請注意，伊按呢兩音攏收，毋是指漳腔型變調个儂前字變中調，泉腔型變調个儂前字變低調，若純然是即種情形，只要寫做 h&acirc;m-bān 就兩腔攏通，伊真嚴謹，袂分列兩音，這應該是伊有調查著平平泉腔型變調个儂，有儂講 ham-bān，有儂講 h&acirc;m-bān。</p>
<p>教典寫做「頇顢」个理由，到今「臺灣閩南語按呢寫」用字解析專欄，並無提出說明。</p>
<p>我以後欲寫「憨慢」較條直！「憨」字雖然台語字典文言音只收陰平聲 ham，但是中古音韻書即字有收清聲母「曉」、濁聲母「匣」兩音，清聲母个讀法是陰平調呼談切，對應台語是 ham1；濁聲母个讀法是陽去調，下瞰切，對應台語是 hām。</p>
<p>按呢看起來，阮講个是陰平調 ham-bān，有个腔口講个是 hām-bān，寫做「憨慢」攏會通哦！</p>
<p>（即篇本來是2016-11-13發表佇<a href="https://www.facebook.com/notes/%E6%BD%98%E7%A7%91%E5%85%83/%E5%8F%B0%E8%AA%9E-ham-b%C4%81n-%E6%95%99%E5%85%B8%E5%AF%AB%E9%A0%87%E9%A1%A2%E7%84%A1%E9%80%9A%E4%B8%8D%E5%A6%82%E5%AF%AB%E6%86%A8%E6%85%A2/1088527927862774/" target="_blank">面冊網誌</a>）</p>

