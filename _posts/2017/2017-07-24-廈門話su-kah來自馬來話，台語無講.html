---
layout: post
title: 廈門話su-kah來自馬來話，台語無講
date: 2017-07-24 17:16:40 +0800
author: 潘科元
categories: [語詞, 台語語詞探討]
---

<p><img border="0" src="/assets/too/2017/0724/台語無講su-kah.jpg" width="1024" height="89" /></p>
<p>圖片即个台語辭典網站「<a href="http://ip194097.ntcu.edu.tw/q/THq.asp" target="_blank">Tw-Ch台文中文辭典</a>」真好查，台語學習者真愛用，不而過，伊有濫著一寡台語無咧講个閩南話詞，像 su-kah，咱台灣鄉親自來毋捌按呢講。</p>

<p>根據周長楫主編《闽南方言大词典》伊標明 su-kah 通行佇廈門，是來自馬來語 soeka 个外來語。（金門儂也有講 su-kah）（soeka 是舊拼法，現代馬來文寫做 su-kah）（也有廈門个少年儂來回應講伊毋捌佇廈門聽過中少年儂按呢講。）</p>

<p>su-kah 佇馬來西亞个福建儂真通行，但是菲立賓福建儂就無講，咱台灣本島儂也根本毋知，這毋是失傳个古台語，是毋捌傳來台灣个馬來語。</p>

<p>即个意思，目前台語上普遍个講法是「愛」、「佮意 kah-&igrave;」，另外有講「意愛 &igrave;-&agrave;i」。</p>

<p>閣一个白話詞「中意 t&igrave;ng-&igrave;」，中少年儂就袂曉講矣（但是怹當然會曉講華語〔中意〕，怹一般攏會想講台語並無「中意」即个詞），注意「中」唸白話音 t&igrave;ng（佮「釘孤枝」个【釘 tìng】仝音），毋是「中狀元 ti&ograve;ng tsiōng-gu&acirc;n」迄个 ti&ograve;ng 个音。</p>

<p>台語个發展真奇妙，有寡簡單漢字个白話音，現代台語儂顛倒毋捌，煞干焦知影文言音。「中」唸 t&igrave;ng-&igrave; 差不多算是古台語矣。俗語：</p>

<blockquote>
  做天嘛袂中眾儂意。<br />
  [Ts&ograve; thinn mā bē t&igrave;ng ts&igrave;ng-l&acirc;ng &igrave;.]
</blockquote>

<p>政治也仝款，無一个政府有可能做甲予所有个人民攏滿意，所以逐家愛溝通、協調，甚至妥協。</p>

<p>若是去做儂个工課咧？俗語：</p>

<blockquote>
  中主儂意，便是好工夫。<br />
  [T&igrave;ng ts&uacute;-l&acirc;ng &igrave;, piān-sī h&oacute; kang-hu.]
</blockquote>

<p>做儂个新婦，欲捀儂个飯碗無簡單，俗語：</p>

<blockquote>
  中ta-ke意，毋中小姑意。<br />
  [T&igrave;ng ta-ke &igrave;, m̄ t&igrave;ng si&oacute;-koo &igrave;.]
</blockquote>

<p>（以上三句「意」頭前迄字「儂、儂、ke、姑」愛變調。）</p>

