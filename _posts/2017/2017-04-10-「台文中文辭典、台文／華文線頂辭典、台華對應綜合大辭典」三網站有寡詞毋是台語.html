---
layout: post
title: 「台文中文辭典、台文／華文線頂辭典、台華對應綜合大辭典」三網站有寡詞毋是台語
date: 2017-04-10 11:05:53 +0800
author: 潘科元
categories: [文獻, 台語字辭典]
---

<p>「<a href="http://210.240.194.97/q/THq.asp" target="_blank" title="台語文/中文辭典">Tw-Ch台文中文辭典</a> 」網站（又名「台語文/中文辭典」以下簡稱「台中典」），前身是「<a href="http://ip194097.ntcu.edu.tw/ungian/soannteng/chil/Taihoa.asp" target="_blank" title="台文/華文線頂辭典">台文/華文線頂辭典</a> 」網站，介面較複雜，但是背後个資料庫仝款。「台中典」介面清爽、反應快速、詞量豐富、上線真久矣，濟濟台語文界个朋友定定咧利用，咱攏真感謝伊。</p>
<p>不過，我最近發現，伊內底有袂少詞，其他个台語辭典查無，但是閩南个資料查有。我知影「台中典」收詞个來源真複雜，可能伊有收著佮台語無仝个閩南話，舉例：</p>
<p>一、烏烏个凝血，咱講 oo-l&aacute;i-hueh/huih，教典有，寫做「烏滓血」。「台中典」只有 oo-t&aacute;i-hueh/huih，無 oo-l&aacute;i-hueh/huih，而且廈門就是講 oo-t&aacute;i-huih（見《闽南方言大词典》p.117）。</p>
<p>二、咱有講「烏寒 oo-ku&acirc;nn5」（形容寒天烏陰閣冷），無講「烏焦寒 oo-ta-ku&acirc;nn」，但是「台中典」查有 oo-ku&acirc;nn，閣有 oo-ta-ku&acirc;nn（漢字伊寫「烏凋寒」），而且福建廈門話也有 oo-ta-ku&acirc;nn（《闽南方言大词典》p.116寫「烏焦寒」）。台中典 oo-ku&acirc;nn 一詞，點入去了後，佇台語文語詞檢索系統查有規句个語料，但是 oo-ta-ku&acirc;nn 查無語料。</p>
<p>三、「跳鬼 thi&agrave;u-ku&iacute;」即个詞，台中典查有，解說是「淘氣、調皮」，但是點入去看，也是查無規句个語料。我佇面冊請教「跳鬼」，得著五路先進个回應，其中有二十幾位台灣各地个鄉親，攏講毋捌聽過。只有海外講福建話个朋友講有，是廈門腔佮同安腔，咱閣印證《闽南方言大词典》p.297，就知「跳鬼」閩南有講：廈門話、泉州話「跳鬼」是解說做〔頑皮，調皮〕，漳州話「跳鬼」是解說做〔活潑〕。</p>
<p>以上舉三个例，應該就有夠額證明我欲家婆提醒各位--个：請毋通將「台中典」所有个語詞攏當做是台灣話，伊內底有一部份「毋是台灣話个閩南話」。其實我有發現著个，毋但以上三例，咱若照即个方向去查考，我相信會閣發現愈濟。</p>
<p>另外一个網站「<a href="http://taigi.fhl.net/dic_un/" target="_blank" title="台華對應綜合大辭典">台華對應綜合大辭典</a>&nbsp;」，因為語料庫佮「台中典」絕大部份重疊，所以也有仝款个問題。咱咧使用請細膩，毋通干焦根據伊就講「某一个詞〇〇台語有咧講」，著愛閣查其他个資料，親像《臺日大辭典》（有網路版，查著一个詞了後，著愛點入去看原冊掃描圖檔來確認）、《台灣話大詞典》（陳修）、《臺灣閩南語辭典》（董忠司主編）、《新編華台語對照典》（陳憲國、邱文錫）等等个辭典，也請教咱个鄉親來確認。</p>
<p>民進黨重新執政，有心欲改革，咱愛予伊時間，總--是目前一寡語言政策猶原繼續延用馬政府一中政策个做法，親像所謂「教育部106年閩南語語言能力認證考試」，正式名稱就是「閩南語」，毋是「臺灣閩南語」，閣較毋是「台語」。</p>
<p>咱想看覓，既然叫做「閩南語語言能力認證」，按呢伊當然會使考咱「跳鬼 thi&agrave;u-ku&iacute;」即个詞，問題是，這咱台灣儂無咧講啊！「跳鬼」通行佇閩南，是正閩南語，但是無通行佇台灣，毋是台語啦！</p>

