---
layout: post
title: 專有名詞「長榮」台語按怎唸？
date: 2017-04-10 10:54:43 +0800
author: 潘科元
categories: [呼音, 漢字台語正音]
tags: [教會公報]
---

<p><a href="http://talk.ltn.com.tw/article/paper/1092819" target="_blank" title="《自由廣場》給我台語正音">自由時報自由廣場梁望惠女士投書</a>，主張「長榮大學」「長榮航空公司」攏愛唸做 ti&oacute;ng-&icirc;ng，袂使唸做 ti&ocirc;ng-&icirc;ng，才袂變做「中榮」。</p>
<p>「長」字文言音，上捷用个是「生長 sing-ti&oacute;ng、成長 s&icirc;ng-ti&oacute;ng」个 ti&oacute;ng 第二聲，出現佇變調位置就變像第一聲个高平調，像「長輩 ti&oacute;ng-pu&egrave;、長大成人 ti&oacute;ng-tāi s&icirc;ng-j&icirc;n」。「長」唸第二聲个時，意思就是佮「生長、成長、長輩」个概念有關，毋是做動詞，就是指年歲輩份較大个儂，抑是指頭儂、領導者，對應个華語音是ㄓㄤˇ。這也是目前咱台語鄉親上熟、上慣勢用个「長」--字个文言音。所以怹就可能掠叫是「長」个文言音一律唸做 ti&oacute;ng，老實講，毋是按呢。</p>
<p>唸 ti&oacute;ng 並毋是「長」文言音唯一个唸法，「長」閣有一个重要个文言音唸法是第五聲 ti&ocirc;ng，對應華語是 ㄔㄤˊ，意思就是真長[tn̂g]，無論是指物件長，抑是時間長，也引申做指優點、才能。若是白話音唸「長 tn̂g」个意思，對應个文言音照講就應該唸「長 ti&ocirc;ng」，親像「長生不老 ti&ocirc;ng-sing put n&oacute;o」个「長 ti&ocirc;ng」，本調 ti&ocirc;ng，出現佇變調位置，變成親像第七聲个中平調（若是台北市、海口腔等等偏泉腔是變像第三聲低調）。</p>
<p>咱欲揣「長 ti&ocirc;ng」出現佇本調，而且意思是真長[tn̂g]个詞較僫，因為生活中罕得講即種文言詞，但是台日大辭典有記錄一寡：「綿長 bi&acirc;n-ti&ocirc;ng」「 爭長 tsing-ti&ocirc;ng」「見長 ki&agrave;n-ti&ocirc;ng」「截長補短 tsia̍t-ti&ocirc;ng p&oacute;o-tu&aacute;n」。</p>
<p>「長」另外有一組真奇妙个口語用法，毋過是唸文言音，若是唸「錢 有長[ti&oacute;ng]」，是指毋知按怎錢額煞超出數面[si&agrave;u-bīn]抑是預期；若是唸「錢 有長[ti&ocirc;ng]」是指有賰錢，較饒裕[ji&acirc;u-jū]、好過。但是即種用法，對咱欲解決「長榮」按怎唸較無幫助，因為「長榮」即个詞較文言，猶原著照頂面个分析去切入。</p>
<p>若是張榮發創立个「長榮」集團，伊英文名稱是 Evergreen，其實 evergreen 意思就是「長青」，無論「長青」「長榮集團」號名用意攏是希望久久長長[tn̂g]繁榮落去，所以正音是「長青 ti&ocirc;ng-tshing」、「長榮 ti&ocirc;ng-&icirc;ng」，這我知影蓋濟鄉親序大是唸做 ti&oacute;ng-tshing、ti&oacute;ng-&icirc;ng，像「長青學苑 ti&oacute;ng-tshing ha̍k-u&aacute;n」，這咱毋通講怹「唸錯」，總--是，根據台語个發展來看，這是一種「勾破音簡化合併做一種」个結果。</p>
<p>所以雖然理論上「長庚」是「長歲壽 tn̂g hu&egrave;-siū」个意思，照講是唸 ti&ocirc;ng-kenn/kinn，但是阮南部足普遍將即間病院唸做 ti&oacute;ng-kenn/khenn。仝款，理論上，「專長」應該唸 tsuan-ti&ocirc;ng，但是目前社會上聽著99%以上攏是唸 tsuan-ti&oacute;ng。</p>
<p>閣來論到長老教會所辦个「長榮中/大學」，這無仝！「長榮中學」个源頭是「長老教中學」（1885年成立），1939年改名立案做「長榮中學校」。咱根據白話字教會公報來了解，到底怹教會人士按怎稱呼教內所設立个學校名稱，發現有兩讀：ti&ocirc;ng-&icirc;ng 佮 ti&oacute;ng-&icirc;ng：</p>
<p>查詢 "ti&ocirc;ng-&icirc;ng" 結果：</p>
<p style="padding-left: 30px;">1940年代： 10 篇<br /> 1950年代： 37 篇<br /> 1960年代： 6 篇<br /> 計共：　　 53 篇</p>
<p>查詢 "ti&oacute;ng-&icirc;ng" 結果：</p>
<p style="padding-left: 30px;">1930年代： 1 篇<br /> 1940年代： 21 篇<br /> 1950年代：142 篇<br /> 1960年代： 89 篇<br /> 計共：　　 253 篇</p>
<p>Ti&oacute;ng-&icirc;ng 个唸法大贏，超出四倍！莫非教會內自來多數儂就攏唸「長」--字「勾破音簡化合併做一種」个唸法，看著「長」字欲唸文言音个時，一律唸做 ti&oacute;ng？</p>
<p>哈，毋是按呢哦！根據教內先進个解說，「長榮中學」个「長 ti&oacute;ng」毋是久久長長个意思，是指「長老會」啦！「長榮中學」本來就叫做「長老教中學」啊！「長老」即个詞華語就唸做 ㄓㄤˇ ㄌㄠˇ，台語音 教會內慣勢講 ti&uacute;nn-l&oacute;，前白音、後文音，不過，教會文獻也是有 ti&oacute;ng-l&oacute; 个讀法。注意「老」唸 l&oacute;，這是台南、廈門、漳州个文言音，若是泉州音是唸 n&oacute;o。</p>
<p>總講一句，因為「長榮中學」个「長榮」是指「長老教會大繁榮」，所以教內才多數儂唸做 ti&oacute;ng-&icirc;ng；若是唸做 ti&ocirc;ng-&icirc;ng 个儂，就是將伊理解做「久長繁榮」，解說無仝，唸法也綴咧無仝，這就是漢語勾破音个道理。</p>
<p>生活佇台南，慣勢講「長榮中學 ti&oacute;ng-&icirc;ng tiong-ha̍k」个儂，出外聽著放送唸「長榮航空 ti&ocirc;ng-&icirc;ng h&acirc;ng-khong」，難免足礙虐，直覺認定是「長榮 ti&oacute;ng-&icirc;ng」無應該變做「中榮 tiong-&icirc;ng」，親像迄位投書者梁女士，閣足熱心去指正，我簡單 google 一下，伊應該是敬虔个教徒（面友回應講，伊是神學博士）。不而過，台語个機關藏[tsh&agrave;ng]佇倉庫內，內中个奧妙[&ograve;-biāu]有較曲折[khiok-tsiat]咧。</p>
<p>「長 ti&ocirc;ng」是第五聲，「中 tiong」是第一聲，台語優勢腔 變調了後分袂出來，攏變中平調，這是台語音韻學基本智識，親像「生長 sing-ti&oacute;ng」「成長 s&icirc;ng-ti&oacute;ng」就仝音（泉州腔才分會出來前字無仝）。</p>
<p>以上簡單講一下，若正經有心欲說明「長」--字台語个唸法，我一時想會著，至少有十一个音：tn̂g、ti&uacute;nn、ti&oacute;nn、ti&ocirc;ng、ti&acirc;ng、ti&oacute;ng、ti&aacute;ng、tsi&oacute;ng、tsi&aacute;ng、tiōng、tiāng，其中有个是漳泉方音差、有个是勾破音个分別、有个是文白異讀，有个可能是共官話借音，欲詳細講，愛寫規萬字以上囉。</p>
<p>註：照正式台羅書寫个要求，專有名詞个頭字母愛大寫，因為佇遮是單純標音來解說，所以無去強調即點。</p>
<p>補充：我即篇佇面冊貼出來，一寡台南个朋友講怹確實是講「長榮 ti&oacute;ng-&icirc;ng」，不過，也有一位講：</p>
<p>「潘老師，予您作參考，阮大家官蹛台南中西區，in和家族仔若是講著&rdquo;長榮&rdquo;，會講成&rdquo;tng2-ing5"(我聽起的音若和"轉閒"欲仝欲仝)，和大家較無仝，阮嘛無啥瞭解是按怎會按呢，阮大家官in家族仔蹛佇西羅殿遮，至少有一百冬超過，in講自較早，in就攏按呢講。」</p>
<p>有一位面友提供怹佇台北个講法：「李長榮化工 L&iacute; Tn̂g-&icirc;ng hu&agrave;-kang」、「謝長廷立委 Siā Ti&oacute;ng-t&icirc;ng li̍p-u&iacute;」、「雙連長老教會 Siang-li&acirc;n Ti&uacute;nn-l&oacute; K&agrave;u-huē」。</p>

