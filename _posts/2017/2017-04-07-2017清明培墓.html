---
layout: post
title: 2017清明培墓
date: 2017-04-07 17:29:34 +0800
author: 潘科元
categories: [生活台文, 活咧]
---

<p>（原本發表佇 Facebook 2017-04-04）</p>
<p>今仔日清明，阮家族相招去培墓[puē-bōng]。早年阮是培正月初二，最近幾年，閣加上清明。若是三日節（舊曆三月初三），阮自來毋捌當做家族个培墓日。</p>
<p>有資料講漳州儂是培清明，泉州儂是培三日節，客儂是培過年後，按呢阮培正月初二，是算啥乜儂咧？阮屏東萬丹个墓仔埔，正月初二真濟儂來培墓，南部閣有真濟所在也攏是按呢，但是嘛是有儂培清明。</p>
<p>阮二九暝迄工下晡著愛轉去舊厝大廳辭年[s&icirc;-n&icirc;]、祭祖，正月初二閣愛去埔--裡培墓，也叫做「探墓厝」。過年時仔，就是阮祭拜祖先重要个期間。</p>
<p>當然有儂講：新風水，頭三年清明去整理、拜牲禮才叫做「培墓」。阮是無按呢限制「培墓」个用法，風俗各地無仝，逐家互相尊重就好。</p>
<p>今仔日佇埔--裡，有聽著鄉親講一句真心適个話：</p>
<p>新豬哥，老豬母，豬仔囝滿跤趖。（Sin ti-ko, lāu ti-b&oacute;, ti-&aacute;-ki&aacute;nn mu&aacute;-kha s&ocirc;.）</p>
<p>注意即句話个「母」字是唸 b&oacute;，毋是唸 b&uacute;，按呢才有押韻。我本來是想講 b&oacute; 是漳腔，b&uacute; 是泉腔，但是這嘛真僫講。</p>
<hr />
<p>即篇佇面冊貼出來了後，得著一寡先進个印證：台南以南，有真濟所在攏是正月初二培墓。</p>
<p>有朋友問講「新豬哥，老豬母[b&oacute;]，豬仔囝滿跤趖」即句話是啥意思，我想想咧，按呢回答：</p>
<p>就是田庄生活一个真鬧熱个畫面。但是嘛有可能是咧比喻死翁个婦人儂，閣招一个新翁入來，了後閣生真濟囝，這佇平埔母系社會个時代，特別有可能發生。</p>
<p>也真感謝「藏書界竹野內豐」 黄震南先生報我注意著迄句話佮《千金譜》个文句有重疊：</p>
<p>「家內飼豬著豬槽，泔著多，䊩著濁，新豬母，老豬哥，豬胚照路行，豬囝濫糝趖。」</p>
<p>但是千金譜迄幾句話，全然[tsn̂g-ji&acirc;n]就是咧描寫農村飼豬个情形，無比喻个涵意。</p>

