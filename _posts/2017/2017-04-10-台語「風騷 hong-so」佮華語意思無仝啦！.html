---
layout: post
title: 台語「風騷 hong-so」佮華語意思無仝啦！
date: 2017-04-10 10:46:12 +0800
author: 潘科元
categories: [語詞, 台語語詞探討]
---

<p>教育部台語詞典對 hong-so（風騷）个解說有問題，伊个第一義項：</p>
<p style="padding-left: 30px;">1.風流。形容輕佻的樣子。例：看伊行路的款，實在有夠風騷。Khu&agrave;nn i ki&acirc;nn-lōo &ecirc; khu&aacute;n, si̍t-tsāi ū-k&agrave;u hong-so. (看她那副走路的樣子，實在是輕佻到極點。)　</p>
<p>頭前解說做「風流」，閣來「形容輕佻」，閣來例句用風騷來形容查某儂行路無端莊，愈寫愈離經。</p>
<p>這毋是教典才有个問題，是最近二十年一寡台語詞典受著華語「風騷」个意思影響，曲解台語 hong-so，甚至出現「淫蕩」个解說，h&agrave;m-kuā-kuā！</p>
<p>伊這毋是正台語口語个用法，第二義項才是咱鄉親咧講 hong-so 个意思：</p>
<p style="padding-left: 30px;">2.愛玩。喜歡到處遊玩。例：囡仔人真愛風騷。G&iacute;n-&aacute;-l&acirc;ng tsin &agrave;i hong-so. (小孩子家這麼愛玩。)　</p>
<p>台語 hong-so 較好个華文解說是「好（ㄏㄠˋ）遊逛」（蔡培火1969《國語閩南語對照常用辭典》），包含个意思有：無愛踮厝內，愛出去四界看、四界踅、趁儂鬥鬧熱。</p>
<p>形容儂「愛hong-so」難免有淡薄仔負面批評个意思，因為傳統个價值觀是「勤有功、戲無益」[Kh&icirc;n i&uacute; kong, h&igrave; b&ucirc; ik.]（出自《三字經》），但是這絕對無到「淫蕩」个程度。</p>
<p>準做近來有寡台語儂真正像教典第一義項按呢咧使用 hong-so，我認為這也愛徙去做第二義項，著將正台語用法列做第一義項才好。</p>
<p>東方孝義《臺日新辭書》（1931）个解說就有準（漢字照伊个，音標改做台羅）：</p>
<p style="padding-left: 30px;">荒騷 hong-so：遊び好き。汝真－－，此[tsiah]遠來看戲。</p>
<p>以上是咧解說台語，毋是咧解說閩南語，若是照《闽南方言大词典》「風騷」有三種解說：</p>
<p style="padding-left: 30px;">①〈廈漳泉〉多指老年人好遊逛喜獵奇，有時帶有一些風流的色彩：食老佫真～（老了還那麼好遊逛獵奇）。②〈廈泉〉指男性特別愛接觸異性，風流，略含貶義：伊野～。③〈漳〉多指嬰幼兒不愛呆在家裡，喜歡到外面。</p>

