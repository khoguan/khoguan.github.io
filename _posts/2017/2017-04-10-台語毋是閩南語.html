---
layout: post
title: 台語毋是閩南語
date: 2017-04-10 11:15:16 +0800
author: 潘科元
categories: [談論]
---

<p>民進黨重新執政，有心欲改革，咱愛予伊時間，總--是目前一寡語言政策猶原繼續延用馬政府一中政策个做法，親像所謂「教育部106年閩南語語言能力認證考試」，正式名稱就是「閩南語」，毋是「臺灣閩南語」，閣較毋是「台語」。（「台語」毋是教育部即个檢定个正式名稱，只是附帶佇網頁个標題後壁，用括號包咧，做新婦仔，予 google 搜揣會著爾爾。」</p>
<p>咱想看覓，既然叫做「閩南語語言能力認證」，按呢伊當然會使考咱「跳鬼 thi&agrave;u-ku&iacute;」即个詞，問題是，咱台灣儂無咧講啊！「跳鬼」通行佇閩南，是正閩南語，形容囡仔狡怪、抑是活骨，但是無通行佇台灣，毋是台語啦！</p>
<p>而且「閩南語認證」袂使考「草地」表示〔鄉下〕个意思，台語才有按呢講「草地」，閩南語無啦！</p>
<p>閩南語毋是台語，台語也毋是閩南語，我講台語，毋是講閩南語，我欲參加台語認證，無欲參加閩南語認證啦！</p>
<p>雖然台語个源頭是古閩南語，但是咱若將當今个台語叫做閩南語，就是繼續處處以當今个閩南做宗主、做標準，按呢咱永遠無法度建立台語个主體性。</p>
<p>語言無主體性，文化就無主體性，文化無主體性，國家也無主體性，所以政客才敢講：「台灣是一个國家，伊个名叫做中華民國」。台灣永遠是中國个新婦仔，中國永遠是台灣佇經濟上、文化上、語言上个主宰者。</p>
<p>我頂面貼佇面冊了後，有中華民國支持者佇面冊回應我講：</p>
<p style="padding-left: 30px;">毋知香港人會共咱己的母語廣府話講做講，「這是香港話，母是廣府話」？文化台獨意識型態閣咧作祟，為著欲kap中國大陸的因素切割，交母語根源切割，當然就講台語毋是閩南語。美國人有講咱己的語言是美語，毋是英語無？American speaks American and not English ? 美國猶原是獨立的國家，毋是屬於英國。</p>
<p>我應講：</p>
<p style="padding-left: 30px;">香港个現狀遐爾悽慘，根本毋是阮想欲跟綴个對象。 <br /><br /> 美國會得獨立，咁毋是經過慘烈个戰爭才得著个？因為怹有付出代價，並且佇精神上、實際上攏會凍獨立自主，所以繼續叫做 American Englilsh，佮 British English 平坐徛，但是台灣完全毋是按呢，採用殖民者強加予阮个稱呼，是恥辱个刺字爾爾。 <br /> <br />我即篇根本無否認古閩南語是台語个源頭，但是阮自來也無自稱閩南語過，閩南語根本是 1920 年代才佇中國出現个名詞。阮有權繼續用阮本來自稱个名詞，這也是基本人權。爭取獨立，若是意識型態，也是民主精神个表現。用中華文化大一統个名義來進行侵略，也是意識型態，是中華帝國主義个表現。</p>
<p>閣有一位漳州朋友按呢回應：</p>
<p style="padding-left: 30px;">做為閩南漳州l&acirc;ng，我支持臺灣l&acirc;ng用臺語共家己个語言正名，我去臺灣嘛是去臺南考臺語，毋是考閩南語，美國講American English 因為美國早就是一个獨立兮國家，而且Britain 除了England，閣有Welsh，Scottland... U.K.佇海外兮殖民地kap支那兮統治是袂比兮 這馬脫支是首要&ecirc;任務, "閩南"這兩字已經予支那用䆀去阿, 重新定義&ldquo;閩南&rdquo;是閩南l&acirc;ng任務，臺灣l&acirc;ng佇確定家己民族&ecirc;主體性之前無必要擔這个擔，尾仔逐家攏獨立以後欲按怎講親情猶會使閣講。</p>
<p>我回伊講：</p>
<p style="padding-left: 30px;">感謝汝支持阮。其實我也是有咧致意學習閩南个話，有真濟詞，以前台灣也是有通行，舊文獻看會著，舊語料聽會著，但是後來煞攏失傳去，台灣無幾儂知矣，但是到tann閩南閣攏有咧講，我欲將遮个話攏抾轉來。另外，閩南也發展出袂少新詞，攏是值得參考个好資料。總--是，這佮我即篇个主張其實無仝層次，所以並無衝突。平等互惠、互相學習是真好，但是「閩南是老大，台灣是老細」，即種無平等个出發點，阮袂接受。</p>

