---
layout: post
title: 菜名「大陸妹」來自高屏台語
date: 2017-03-19 19:46:51 +0800
author: 潘科元
categories: [語詞, 台語名稱]
---

<p>華語〔萵苣〕，中北部台語是「萵仔菜」。北部泉腔講 e-&aacute;-tsh&agrave;i（老泉腔是 er-&aacute;-tsh&agrave;i），所以餐廳攏寫做「A菜」。宜蘭、中部漳腔講 ue-&aacute;-tsh&agrave;i。</p>
<p>台南、馬公講「鵝仔菜 g&ocirc;-&aacute;-tsh&agrave;i」。（鵝仔菜，有儂指〔山萵苣〕）</p>
<p>高雄、屏東个台語叫做 meh-&aacute;-tsh&agrave;i（北部三芝、彰化田尾、永靖也按呢講），教台典猶原寫「萵仔菜」，《新編華台語對照典》寫做「猛仔菜 m&eacute;-&aacute;-tsh&agrave;i」，無論 meh 抑是 m&eacute;，後壁接「仔 &aacute;」就變仝音高平調。</p>
<p>後來南部先引進中國大陸品種个〔福山萵苣、嫩葉萵苣〕，形體接近 meh-&aacute;-tsh&agrave;i，但是較幼，阮南部共伊號做「tāi-lio̍k-meh-&aacute;」。慣勢講華語个儂掠做是咧講「大陸妹仔」，所以漢字攏寫「大陸妹」。其實台語若欲講「妹仔」是唸 me-&aacute;，前字是變中平調，佮「meh仔菜」第一字變高平調無仝。</p>
<p>也就是在地品種个〔萵苣〕，餐廳寫做「A菜」，是來自北部腔个台語，但是中國〔福山萵苣〕个「大陸妹」是對高屏腔台語變化出來个。結果，全台灣攏會曉用華語唸〔大陸妹〕个菜名，煞真少儂知影這是來自台語 tāi-lio̍k-meh-&aacute; 个稱呼。（2017-03-19 補充：台灣華語〔大陸妹〕个講法愈來愈普遍，最近我聽阮阿母、阿姑怹攏綴咧講矣，台語真慘！）</p>
<p>另外一種菜，叫做「苳蒿仔 tang-o-&aacute;」，泉腔有儂講 tang-er，前字變中調，按呢前字本調是第一聲，漢字著寫「苳蒿」；但是有个泉腔講講 t&acirc;ng-er，前字變低調，按呢前字本調是第五聲，漢字著寫「茼蒿」。華語文攏寫做〔茼蒿〕。煮火鍋定定用著，一大堆苳蒿仔，煮起來變一點仔，有儂就叫做「扑某菜 phah-b&oacute;o-tsh&agrave;i」。「苳蒿」佮 meh-&aacute; 仝科無仝種。</p>
<p>（2015-11-29 面冊網誌）</p>

