---
layout: post
title: '台語頻率副詞 "tshiānn" 辭典未收'
date: 2023-09-17
author: 潘科元
categories: [呼音, 台語呼音、腔口(口音)]
tags: [教育部台語辭典, 臺日大辭典, 台灣語常用語彙, TJ台語白話小詞典]
---

## tshiānn / tshiānn-tshiānn 是「時常」个意思

三姑來阮兜，伊講著啥物件「也無 tshiānn teh 用」（"tshiānn"愛變低調），
即个 **tshiānn** 是「時常」个意思，我判斷，就是 **tiānn** 个聲母 t-
拄著後壁个前高元音 i 來發生「顎化作用」加上「聲母清化」了後个變體，
這是阮遮 tshiānn會講著个音。

但是寫漢字為主个台文，就會用「定」字，唸做 tiānn，而且閣是寫兩字詞
【定定 tiānn-tiānn】，致到言、文脫節去。

查教典，發現單字詞【定 tiānn】有幾若條義項，干干仔無「時常」个解說：  
1.[動] 停止、不動。  
2.[形容詞] 平靜、安定、穏定。  
3.[形容詞] 確定。  
4.[名詞] 指婚姻中預約的信物或聘禮。  
5.[動詞] 預定、訂購。

閣查教典【定定 tiānn-tiānn】，才有「時常」个義項：  
1.[副詞] 靜止不動。  
2.[副詞] 常常、經常。

Kám 講單字 tiānn 正實無「時常」个用法？閣查台日典，有影無 都著！
台日典也是兩字詞【定定 tiānn-tiānn】才有「靜止不動」佮「時常」个意思。
另外台日典个「定定」閣有第三義，伊寫講佮單字詞【定 tiānn】个第三義仝款，
彼(which)是「付定金定貨」个意思，遮無討論。

毋通自按呢懷疑人生、懷憂餒志[huâi-iu.-lué-tsì]，閣查別本辭典看覓……

佳哉[ka-tsài]，王育德博士《台灣語常用語彙》(1957 p.116) 就有收矣：

> 【副】いつも、しげしげと。tiāⁿ lâi chhit-thô（定来𨑨迌）＝いつも遊びに来る。
{: .prompt-tip }

張裕宏教授《TJ台語白話小詞典》(2009) 閣進一步，將即个「時常」意思个 tiānn
佮靜止、安定、定貨个 tiānn 分開，單獨成做一个字目。安定、定貨个 tiānn
伊有收對應个漢字是「定」，若是「時常」个 tiānn 伊無收漢字。
徛佇漢羅台文个立場，按呢做袂䆀。（後壁會閣進一步說明按呢做个好\--處）

惜哉[sik\--tsai]，若是 tiānn 个變體 tshiānn，頭前提起所有个台語辭典
（包括 ChhoeTaigi 目前全部資料）攏總無收！廈英典、廈英典補編、
教會公報資料庫也 thong.-thong mè-iôo。

只有「時常」意思个 tiānn 才會變做 tshiānn，別款意思个 tiānn 攏無變做
tshiānn。張教授个小詞典雖然無收 tshiānn，但是伊將 tiānn 拆做兩个字目个做法
就會凍真方便將 tshiānn 歸屬佇第二个 tiānn 下底，成做伊个變體。

tshiānn 佇現步个台語字辭典个地位就是音韻學上所講个 accidental gap
（意外个空隙），意思就是講即个音節佇台語音韻系統內底完全會使成立，
但是拄仔好無對應任何台語个意義，所以台語字辭典就無收。
若是韻書體个閩台語字書，像《彙音妙悟》、《彙音寶鑑》遮个冊就會佇
對應迄欄留空白。我將即種情形叫做「有音無義」，佮關心走揣台語本字
个台語先進所講个「有音無字」無仝款。

事實 tshiānn 佮 tshiānn-tshiānn 是阮屏東萬丹遮真捷咧講个生活台語，
抑本音 tiānn / tiānn-tiānn 阮嘛有咧用。我佇面冊做調查，發現
tshiānn / tshiānn-tshiānn 通行个地區包括嘉義、台南、高雄、屏東各地，
範圍也是不止大。

針對本文所討論个詞來論，教典个記錄閣停留佇戰前个台語辭典，
也就是干焦兩字詞 tiānn-tiānn 有「時常」个意思，單字 tiānn 就無。
戰後个台語詞典，總算有幾本仔有提起單字 tiānn 就有「時常」个意思。

教育部提供个參考資料「臺灣閩南語按呢寫」第274期有收「定定」是針對
「靜止不動」个意思个「定定」咧討論；閣第276期也有收「定定」，就是針對
「時常」个意思个「定定」，伊解說即種意思个 tiānn-tiānn 是按怎欲寫做「定定」：

> 表示「經常」義的臺灣閩南語「定定」是語音和語義都相合的用字。
「定」有文讀音tīng和白讀音tiānn兩個音讀。這兩個音讀都符合《廣韻》「定」字的
「徒徑切」。臺語和古漢語的「定」都有「停息」、「決定」的含義，
臺灣閩南語「定去tiānn--khì」是進行的事件「停息下來」的意思。
不過，臺灣閩南語「定定」一詞把「定（tiānn）」重疊兩次，以表示「經常」、「一再」之義，
這是由「停息」的語義引申而來，引申為「不動」，再引申為「不變」，
最後就有了「經常」的引申義。其語義和構詞法（「動詞」重疊詞）是臺灣閩南語特有的。
{: .prompt-info }

以上「臺灣閩南語按呢寫」个說明佮教典个內容有一致，攏是反映戰前个台語：
「兩字詞『定定』才有『時常』个意思」。其實早就毋是按呢矣，台語毋但閣發展出單字
tiānn 就會使表示「時常」，甚至閣有 tshiānn-tshiānn 佮 tshiānn。

即个通行佇嘉義以南个 tshiānn 音義，我孤陋寡聞[koo-lōo kuánn-bûn]，
猶未查著佗一本台語字辭典佮田野記錄有收。

補充一寡心適个注意點：

1. 以上討論个 tshiānn-tshiānn 佮【常在 tshiâng-tsāi】無仝哦！
一个是 -iann 韻母第七聲，一个是 -iang 韻母第五聲。韻、調攏無仝。

2. 「伊 tiānn去」毋通講做「伊 tiānn\--去」。前一句是「伊時常去」，
後一句是「伊停止動作、講話」。

3. 若寫漢字，以下句讀[kù-tāu]有兩種解說：「伊定定坐咧」。
兩字「定」若攏變調，是指伊時常坐咧；兩字「定」若前字變調，
後字本調，就干焦會使解說做「伊坐咧，無tín-tāng」，不而過即種講法罕得用。

4. tshiānn 雖然符號上寫 tsh，舌尖个接觸點已經對門齒後徙去較倚 tíng-kiunn（上顎），
佮可比講 tshānn 个 tsh，音值無仝矣，只是台語儂家己不知不覺會調整，
才會攏寫做 tsh 音位。用華語幫助理解：台語 tsha 佮 tshia 兩音節个聲母 tsh
其實舌尖个位置無仝（所以音值就無仝），tsha 像華語ㄘㄚ，tshia 較成華語ㄑーㄚ。
「音位」（也叫做「音素」）佮「音值」个概念，是音韻學基本个智識，愛掌握，
才有法度理解羅馬字拼音符號个設計原理。

