---
layout: post
title: 台語動物名【貓 niau】佮【猫 bâ】
date: 2018-03-25 16:32:32 +0800
author: 潘科元
categories: [語詞, 台語名稱]
---

<p>台語動物名 b&acirc;，教育部台語辭典寫做「猫」；若是 niau，伊就寫做「貓」。其實「猫」、「貓」兩字佇漢字系統內只是異體字。無法度啦，台語太豐富咧，只好將本來仝一字个無仝寫法，提來分用。</p>
<p>「貓 niau」是英文 cat，真簡單。「猫 b&acirc;」單字到底是啥意思？這所指稱个動物毋但一種，以前个文獻顯示，「猫 b&acirc;」會使通稱「niau，抑是像 niau 个動物」，無論是厝內飼个，抑是野生个。</p>
<p>若是厝內飼个，可比古早俗語講「家內無猫，老鼠會蹺跤。」（Ke-lāi b&ocirc; b&acirc;, ni&aacute;u-tsh&iacute; ē khiau-kha.）閣有「好猫管百家」（H&oacute;-b&acirc; ku&aacute;n pah-ke.）這攏是指厝內niau。即種用法，目前台語已經無時行囉，所以即兩句俗語个 b&acirc; 佇現代台語往往改講做 niau。</p>
<p>若是野生个，彼就較複雜囉，包括華語〔石虎〕、〔果子貍〕攏算是 b&acirc;。〔果子貍〕著加一字「仔」，叫做「猫仔 b&acirc;-&aacute;」，也有儂講較明，叫做「果子猫 ku&eacute;-ts&iacute;-b&acirc;」。各種个「山貓 suann-niau」攏算是 b&acirc;，台灣山貓就是〔石虎〕。野生个 b&acirc;，也有儂通稱做「貓猫 niau-b&acirc;、貓猫仔 niau-b&acirc;-&aacute;」。</p>
<p>以早个儂講：b&acirc; 會咬人類个紅嬰仔去食。真恐怖哦！囡仔無乖，大儂就共怹h&aacute;nn講 b&acirc; 欲來矣！</p>
<p>山貓个身長會大甲 100 公分以上，伊會咬嬰仔，毋是無可能。</p>
<p>B&acirc; 我毋知〔雲豹〕有算在內--無？〔雲豹〕佇新編華台語對照典有收四種台語講法：「羌仔虎 khiunn-&aacute;-h&oacute;o、烏雲豹 oo-h&ucirc;n-p&agrave;、獐豹 tsiunn-p&agrave;、貓豹 niau-p&agrave;」。</p>
<p>有一齣真出名个古裝戲「貍貓換太子」，「貍」个異體字是「狸」，毋管按怎寫，咱民間一律唸做 L&icirc;-b&acirc; uānn th&agrave;i-ts&uacute;，是 l&icirc;-b&acirc;，毋是 l&icirc;-niau。一--來「貍猫」毋是一「種」動物个正式名稱，二--來咱台語儂日常也無用這咧叫佗一種動物，我想 l&icirc;-b&acirc; 對台語儂來講，只是戲齣名爾爾。</p>
<p>補充：罵無檢點个查某儂 b&acirc;-&aacute;，即種講法，教典另外寫做「媌仔」，伊解說做〔妓女、酒家女。〕。相關个歹聽話閣真濟！真可惜，目前查教典 b&acirc;-&aacute; 伊干焦收即種歹聽話「媌仔」，煞無收正正常个動物名「猫仔 b&acirc;-&aacute;」（干焦列佇「果子猫」个方音表內，連近義詞欄都無收，按呢無好，著愛單獨列做一詞條才好），這毋是理想个台語教育。我已經建議補收矣，希望明年查會著。</p>
<p>原本發表佇 <a href="https://www.facebook.com/khoguan/posts/1402277689830255" target="_blank">Facebook 2017-03-24 潘科元動態訊息</a></p>

