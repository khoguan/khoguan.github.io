---
layout: post
title: 《新刊莫往臺灣歌》幾个仔疑難試解
date: 2018-03-10 16:53:42 +0800
author: 潘科元
categories: [文獻, 歌仔冊]
---

<p><a href="http://koaachheh.nmtl.gov.tw/bang-cham/thau-iah.php" target="_blank">台灣民間說唱文學歌仔冊資料庫</a>網站（以下簡稱「歌仔冊網」）有標音、註解一phō歌仔冊《<a href="http://koaachheh.nmtl.gov.tw/bang-cham/thak-chheh.php?gigian=han&amp;phinn=1" target="_blank">新刊莫往臺灣歌</a>》，這是清朝文人寫个勸世歌，當時清廷閣有海禁，不准人民渡海過台灣討趁，作者勸儂留踮福建故鄉扑拚就好。本歌半文半白，有寡所在實在無把握伊是欲唸文言音抑是白話音，總是，也有寡所在，咱知影著唸白話音。歌仔冊網个註解，有幾个仔所在，末學有無仝款个淺見，記錄佇遮，提供交流參考，敬請五路先進賜教指正。</p>
<p>以下圖檔，出自台大圖書館楊雲萍文庫。即本歌仔冊除了莫往臺灣歌以外，後壁閣有《台灣小娘仔歌》、《台灣表子三十六款》。</p>
<p><img border="0" src="/assets/too/2018/0310/新刊莫往臺灣歌0.jpg" width="1229" height="2226" /></p>
<p><img border="0" src="/assets/too/2018/0310/新刊莫往臺灣歌0.jpg" width="1110" height="2215" /></p>
<p>第 1 面第一葩「在厝無路　計較東都」：歌仔冊網認為「計較」是「過到 k&egrave;-k&agrave;u」个借音字，伊寫：『過到。泉腔晉江話「過」音k&egrave;。 王育德註(以下簡稱王註)：「東都」是鄭成功時代對台灣的稱呼。』</p>
<p>在我土想[th&oacute;o-siūnn]，「計較」毋是借音字，應該照字直解，閩、台語「計較」有兩種意思，一種是「親tsi&acirc;nn m&agrave;i計較」迄種「計較」，一種是「用心計較」个「計較」，我認為也就是本歌「計較東都」欲表達个意思：用心思量、計劃[i̍k]、安排欲去台灣討趁。文章一開始是閣咧按算个階段，若直接就講「過去台灣」文理無順。</p>
<p>第 1 面第二葩「悻悻而來」：歌仔冊網解說「悻悻」：『王註：「悻，憤怒貌，已無後退的餘地，故表情凶狠。」施按：疑音h&igrave;ng，字應作[忄+興]，[忄+興][忄+興]，很有興致。』</p>
<p>「悻」字音本身是唸 h&iacute;ng，我看佇遮也應該直音 h&iacute;ng-h&iacute;ng，總是舊口語 h&iacute;ng-h&iacute;ng 意思佮「憤怒」無tī-tāi，是華語〔興沖沖〕个意思。即个詞現代台語儂慣勢講做 h&igrave;ng-h&igrave;ng，大概是因為按呢歌仔冊網才會講「疑音h&igrave;ng」，其實廈英大辭典(1873，簡稱廈英典) p.126 就有收 h&iacute;ng-h&iacute;ng 矣（伊用教羅拼法 h&eacute;ng-h&eacute;ng），臺日大辭典(1931，簡稱台日典）嘛有收 h&iacute;ng-h&iacute;ng。廈英典查無 h&igrave;ng-h&igrave;ng，到台日典才有收【頭興興 th&acirc;u# h&igrave;ng-h&igrave;ng】，h&igrave;ng-h&igrave;ng 大概是後起个講法。廈英典寫：</p>
<p>h&eacute;ng-h&eacute;ng，with all one's heart; quite in the spirit of a thing; full of desire to do something at once. h&eacute;ng-h&eacute;ng saⁿ-kap-kh&igrave;, went with him with all his heart. kh&iacute;-th&acirc;u h&eacute;ng-h&eacute;ng, b&eacute;-chhi&uacute; l&eacute;ng-l&eacute;ng, at first very warm for it, afterwards very cool. h&eacute;ng-h&eacute;ng t&igrave; koe-mn̂g-chh&eacute;ng(fond of wearing a dust-brush instead of a feather in his cap), said of a mean fellow making himself very consequential (cf. h&egrave;ng).</p>
<p>看廈英典對 h&iacute;ng-h&iacute;ng个解說佮相關个例句、押韻俗語（「起頭h&iacute;ng-h&iacute;ng，尾手冷冷」、「h&iacute;ng-h&iacute;ng戴雞毛筅(tsh&iacute;ng)」），咱通確定本歌「悻悻而來」就是唸做 h&iacute;ng-h&iacute;ng。</p>
<p>第 1 面第 4 葩「自帶乾粮(糧)」：後兩字歌仔冊網標音做 ta-ni&ucirc;。不而過，台日典上冊p.215 有收「乾糧 kan-ni&ucirc;」，顛倒無收 ta-ni&ucirc;。</p>
<p>第 1 面第 7 葩「不知東北　暫宿山埔」：第 6 葩有寫「乘夜上山」，是指偷渡來台灣，趁暗暝「登陸」，早年閩、台語【上山 tsiūnn-suann】時常指「登陸、上岸」，也叫做「起山 kh&iacute;-suann」，迄个「山」字是對應「海」，指「陸地」，無一定真正有山（「唐山過台灣」个「唐山」根本毋是指福建「長長个山」，是指「唐儂个土地、所在」）。尤其是偷渡者个做法，攏是揣海沙埔來上岸，袂刁工揣歹peh、危險个岩岸來登陸。到第 7 葩「暫宿山埔」，這佇歌仔冊網〈《新刊莫往臺灣歌》內容概述〉內底附圖个牛津圖書館藏本是寫做「暫宿沙埔」。「山埔」唸 suann-poo，「沙埔」唸 sua-poo，我看遮著採用「沙埔」較妥當。怹是半暝上沙岸，tshiau-tshuē無路，閣予強摃賊剝去衫褲，怹也摸無方向，應該是無才調行到有山个所在去歇佇「山埔」，應該猶原是佇「沙埔」个所在，「等待天光」才「行上幾步」。</p>
<p><img border="0" src="/assets/too/2018/0310/新刊莫往臺灣歌2.jpg" width="1087" height="2213" /></p>
<p>第 2 面第 1 葩「四目无(無)親」：歌仔冊網標音做 s&igrave;-ba̍k b&ucirc; tshin，「四目無親」是四字套語，佇南管曲詩有出現，咧唱昭君故事个〈出漢關〉就有「今卜共誰訴起？切！切得(於)阮淚淋漓，啼得(於)阮腸肝寸裂，四目無親，愛見君王除非南柯夢裡，愛見漢王除非南柯夢裡。」，其中「四目無親」是唸做 s&igrave;-ba̍k b&ocirc; tshin，前三字攏唸白話音，「無」唸 b&ocirc;，毋是 b&ucirc;。廈英典 p.10、p.81、p.422，台日典上冊p.663-4，攏有收 &ldquo;s&igrave;-ba̍k b&ocirc; tshin&rdquo;，可見這是以早个常用白話。</p>
<p><img border="0" src="/assets/too/2018/0310/新刊莫往臺灣歌3.jpg" width="1082" height="2217" /></p>
<p>第 3 面第 8 葩「若有婚娶　樂尔(爾)妻帑(孥)　君子知成　終身不悞(誤)」：歌仔冊網解說「知成」講：『王註：知安分。「知成」大概是臨時新創的詞語。』。用無存在个語詞「知成」去硬解，其實意思講袂通，而且也無押韻个作用，我掠圖檔看一下真，雄雄智覺：作者應該是欲寫「知戒」啦！我閣看杜建坊先生《歌仔冊起鼓》，原來伊也是認為「戒」字才著。拄才我閣挖出歌仔冊網 頁面个 HTML 源碼來看，其實伊已經納入杜先生个見解矣：『杜建坊《歌仔冊起鼓》改作「戒」。』問題是網頁个格式製作了走爭去，致使『杜建坊《歌仔冊起鼓》改作「戒」。』即句話顯示袂出來，著請維護網頁个技術人員修改一下。</p>
<p><img border="0" src="/assets/too/2018/0310/新刊莫往臺灣歌4.jpg" width="1077" height="2213" /></p>
<p>最後兩葩是押 i 韻（第2、4句韻跤），最後一葩「也顧坆墓　也育子女」，歌仔冊網「子女」標音做 ts&uacute;-l&iacute;，這是漳州腔，但是歌仔冊網將本歌定位做新泉州腔（無央元音），這有可能是作者為著押韻，佇遮刁工改唸漳州腔，但是另外一種解法是：作者是用泉州惠安腔，伊「子女」是唸 ts&iacute;-l&iacute;，按呢免改腔就有押韻矣。</p>
<p>下底附圖是<a href="https://sites.google.com/site/ngdb2016/home" target="_blank">彰化縣文化局南管曲譜資料庫</a>所收，陳坤福先生手抄本《四集 御前清客》〈<a href="https://sites.google.com/site/ngdb2016/home-1/00087/016" target="_blank">出漢關</a>〉其中一張：</p>

<p><img border="0" src="/assets/too/2018/0310/出漢關.jpg" width="3684" height="1789" /></p>
