---
layout: post
title: 台語筆記：幾組倚音[uá-im]个進階台語詞
date: 2018-04-06 12:20:18 +0800
author: 潘科元
categories: [語詞, 台語語詞探討]
---

<p>以下台語詞个漢字是參考用个爾爾。這是我綜合各種辭典、文獻、腔口、年齡層个講法簡單整理个筆記，所以照講並無任何一位台灣鄉親，全部遮个詞伊攏有咧講。</p>
<p><strong>第一組：</strong></p>
<p>1. l&aacute;m-nuā（荏懶）：〔邋遢〕，俗語：貧惰兼荏懶（p&icirc;n/p&acirc;n/pūn-tuānn kiam l&aacute;m-nuā）。</p>
<p>2. lān(lām)-muā：形容詞，教典解說〔厚顏無恥、流氓樣、不要臉的樣子〕，漢字伊寫做【𡳞蔓 lān-muā】，台日典將 lān-muā 解說做男性陰毛，教典延續即種見解，閣將將形容詞用法當做引申義，即種語源解說可能有問題。</p>
<p>3. lām-nuā（濫懶）：形容nuā性，做代誌袂積極，無攬無拈[ne]。</p>
<p><strong>第二組：</strong></p>
<p>4. su&agrave;-phah（紲拍）：教典解說〔指表現順利或說話流利的樣子〕。例句：伊佇台頂講了真紲拍。做工課真紲拍。即个詞廈英典、台日典攏標音做 suah-phah，前字採用喉四聲。</p>
<p>5. siak-phah（摔拍）：是 su&agrave;-phah 个同義詞，但是有儂感覺 siak-phah 有〔帥氣〕个含意，佮 su&agrave;-phah 有分。</p>
<p>6. siak-phānn（摔奅、鑠奅）：新詞，少年儂較有咧用，可能是 siak-phah + phānn =&gt; siak-phānn，也可能是近義複詞「鑠 + 奅」，〔閃閃發亮，帥氣迷人〕。也有用來剾洗儂〔打扮太浮誇，近乎弄巧成拙〕（少年面友陳大揚 留言）。</p>
<p><strong>第三組：</strong></p>
<p>7. tah-hiannh（搭嚇）：雄雄著驚，尤其是指睏眠中受驚。</p>
<p>8. t&aacute;ng-hi&aacute;nn（懂哧）：〔輕率、粗疏、毛躁〕，俗語：老--个老步定，少年--个較懂哧。（Lāu--&ecirc; lāu-pōo-tiānn, si&agrave;u-li&acirc;n--&ecirc; khah t&aacute;ng-hi&aacute;nn.）「老步定」就是「老成持重」，有儂講笑唸做「老補鼎 lāu-p&oacute;o-ti&aacute;nn」。</p>
<p>9. t&aacute;ng-hiannh（懂嚇）：教典有收，伊列兩義：1.(形)受驚害怕。2. (形)冒失、莽撞。感覺是分袂清楚 7 佮 8，兩个詞 tsa̍p-o-kiau个結果。頂懸 8. 所講迄句俗語，尾兩字教典就寫做 t&aacute;ng-hiannh。</p>
<p><strong>第四組：</strong></p>
<p>10. tshi&acirc;u-tshik（撨促）：近義複詞，做動詞用，tshi&acirc;u 具體義就是調整位置予較四序，tshik 具體義是調整長度，尤其是指縮短距離。tshi&acirc;u 佮 tshik 合起來講 tshi&acirc;u-tshik，變較抽象个動詞，指調度、安排，協調無仝个意見、立場。</p>
<p>11. tshiau-tshi̍k（搜摵）：tshiau 是〔翻攪〕、tshi̍k 是〔上下搖動〕，合起來變抽象概念，有兩種對反个解說，一種是形容不安、操煩、憂慮，像蔡培火白話字冊《Cha̍p-hāng Ko&aacute;n-ki&agrave;n》（十項管見）有寫：&rdquo;... kū-n&icirc; cha̍p-jī go̍eh cha̍p-lak ji̍t hō͘ l&acirc;ng lia̍h kh&igrave; koaiⁿ-kaⁿ la̍k-cha̍p-gō͘ ji̍t, &iacute;-āu koh ūi-tio̍h chit-ch&acirc;n sū chhiau-chhe̍k, ...&rdquo;（舊年12月16日予儂掠去關監65日，以後閣為著即層事搜摵，&hellip;&hellip;）。 tshiau-tshi̍k 另外一種解說是形容儂春風得意，看起來真快活、有精神，俗語：「無食假吐呃，無穿假搜摵」（B&ocirc; tsia̍h k&eacute; th&oacute;o-eh, b&ocirc; tshīng k&eacute; tshiau-tshi̍k.）是咧講其實無通[thang]食好，無通穿好，煞假做日子真好過，真得意个形。請注意 10. 佮 11. 兩詞个兩字攏無仝聲調。</p>
<p>12. tshi&acirc;u-tshi̍k（撨摵）：教典有收，感覺是將 10. 佮 11. 糊混去矣，但是意思佮 10. 仝款是「調度。安排配置」。</p>
<p><strong>第五組：</strong></p>
<p>13. kh&aacute;-kh&igrave;（巧氣）：〔精巧、別緻〕，例：「Apple个產品攏設計了真 kh&aacute;-kh&igrave;。」</p>
<p>14. khi&aacute;u-kh&igrave;（巧氣）：形容聰慧、精光，例：「即个囡仔真khi&aacute;u-kh&igrave;，予汝袂piah--得。」（piah 是欺瞞）。khi&aacute;u-kh&igrave; 有時雄雄聽著，會掠做是【曲--去 khiau--kh&igrave;】（〔死翹翹〕），其實聲調無啥仝，但是真僫分。</p>
<p>15. kh&aacute;u-kh&igrave;（巧氣）：麻煩、費氣，尤其是指病症僫治療，台日典有收「kh&aacute;u-kh&igrave;病」，現代儂聽起來會掠做是「口氣病」。</p>
<p>（2018-03-11先發表佇<a href="https://www.facebook.com/notes/%E6%BD%98%E7%A7%91%E5%85%83/%E5%8F%B0%E8%AA%9E%E7%AD%86%E8%A8%98%E5%B9%BE%E7%B5%84%E5%80%9A%E9%9F%B3u%C3%A1-im%E4%B8%AA%E9%80%B2%E9%9A%8E%E5%8F%B0%E8%AA%9E%E8%A9%9E/1541623075886588/" target="_blank">Facebook潘科元個人網誌</a>）</p>

