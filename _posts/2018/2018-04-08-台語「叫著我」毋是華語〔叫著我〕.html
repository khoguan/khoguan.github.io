---
layout: post
title: 台語「叫著我」毋是華語〔叫著我〕
date: 2018-04-08 23:45:19 +0800
author: 潘科元
categories: [台語語法]
---

<p>有一首非常有名个台語白話詩「阿爹的飯包」，第一節寫講：</p>
<p>--- <br />每一日早起時，天猶未光 <br />阿爹就帶著飯包 <br />騎著舊鐵馬，離開厝 <br />出去溪埔替人搬沙石 <br />---</p>
<p>老實講，「帶著飯包 / 騎著舊鐵馬」即種語法毋是正台語。伊這是對華語「帶著(ㄓㄜ．)飯盒 / 騎著(ㄓㄜ．)舊腳踏車」个思考「直譯」過來台文个結果。華語表示「動詞持續貌」个虛字「著」(ㄓㄜ．)，其實台語無完全對應个講法，這無算台語个缺點，因為古漢文嘛無即種持續貌。毋過，咱會使講：</p>
<p>--- <br />逐工透早 天猶未光 <br />阿爸就飯包帶咧 <br />舊鐵馬騎咧 <br />出門去溪埔共[kā]人搬沙石仔 <br />---</p>
<p>台語若講「V + 著 + N」（V 是及物動詞，N 是名詞），迄个「著 tio̍h」表示動作有作用著迄个名詞（動作有達成）。親像「扑著身軀」「看著儂」，這華語是講〔V + 到 + N〕（有時是講〔V + 著(ㄓㄠˊ)﹞），毋是〔V + 著(ㄓㄜ．) + N〕，無仝。</p>
<p>五十年前个台語流行歌，就有用著即種華語語法，親像「黃昏个故鄉」，一開始唱「叫著我，叫著我，黃昏个故鄉不時teh叫我」。台語「叫著我」，是用佇親像「老師點名叫著我，我趕緊應聲」个情形，毋是指華語〔叫著我〕迄種一遍閣一遍咧叫我个持續狀態。</p>
<p>「帶著飯包」、「騎著舊鐵馬」即種語法雖然台語流行歌用真濟，台語白話文嘛真濟作者按呢寫，但是咱愛知影，台語自然口語本來毋是即種用法。</p>
<p>註：以上所提即个台語、華語比較个語法問題，極複雜，即篇只是非常粗淺个隨筆爾爾，本底貼佇<a href="https://www.facebook.com/khoguan/posts/409627552428612" target="_blank">Facebook潘科元個人動態</a>。</p>

