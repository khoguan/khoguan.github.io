---
layout: post
title: 中国話〔对象〕有〔東西〕个新義
date: 2018-04-06 12:32:30 +0800
author: 潘科元
categories: [語詞, 台語語詞探討]
---

<p>英文 object 有真濟意思，包括「物件」、「目標」。英文電腦科學用語 object-oriented 个 object 所指毋是「目標」，是「物件」。所以 object-oriented 台灣華文翻做〔物件導向〕有合原意，彼是設計程式个一套分析佮思維方法。</p>
<p>真心適个一點是，台灣華文生活上講〔東西〕，罕得講 ㄨˋ ㄐーㄢˋ（賣厝个有講 ㄨˋ ㄐーㄢˋ，來自日語），顛倒台語才是講做 mi̍h-kiānn（物件），總是英文也毋是叫做 thing-oriented 。</p>
<p>華語講「物件導向」，無講「東西導向」，就會提升即个詞个「正式感」，但是咱台語若照口語唸做「mi̍h-kiānn tō-hi&ograve;ng」煞傷白話去，可能唸做 bu̍t-kiānn tō-hi&ograve;ng 較有正式感？</p>
<p>早前我看著中国華文將 object-oriented 翻做〔面向对象〕無法度接受。台灣翻譯个語序有照原文，先翻 object（物件），才翻 oriented（導向）；中国是倒反，先翻 oriented（面向），才翻 object（对象）。當時我認為怹是將原文 object 誤解做「目標」个意思才用類義詞「对象」个譯法，所以感覺真好笑，袂接受。</p>
<p>最近我才發現，原來〔对象〕佇中国用法內底，正實有〔東西〕个意思。即款用法可能是後起个，佇「漢典」網站，〔对象〕即个詞有三个義項：</p>
<p>(1) [target;object]∶目标</p>
<p>(2) [boy or girl friend]∶恋爱的对方 <br />例：找对象</p>
<p>(3) [character]∶描写或写实的特定人或物 <br />例：小说中描写的主要对象</p>
<p>三个義項並無包括〔東西〕，但是漢典佇〔对象〕个同義詞欄有列：〔工具 器材 东西 目标 标的目的 方向 宗旨〕，其中就有包括〔東西〕在內。</p>
<p>〔对象〕指〔東西〕毋但中国普通話有即款用法，連福建閩南話也綴咧按呢講，甚至有取代舊語「物件 mi̍h-kiānn」个勢面！</p>
<p>舉例像 2006 年出版个《闽南方言大词典》（周長楫主編，福建人民出版社）p.569「答人」（標音換用台羅是 tap--l&acirc;ng）詞條个例句（用字照伊个，伊个「赫多」，咱寫做「遐濟」，華語意思〔那麼多〕）：</p>
<p>伊送咱赫多物件，咱也着买一寡答人。</p>
<p>但是即部詞典最近準備欲出擴充新版，怹已經改做：</p>
<p>伊送咱赫多对象，咱也着买一寡对象答人。</p>
<p>其中現拄現，「物件 mi̍h-kiānn」已經換講做「對象 tu&igrave;-siōng」矣。</p>
<p>所以我進前掠做中国是誤將 object-oriented 个 object 解說做〔目標〕迄種〔对象〕个意思，原來毋是按呢，怹佇遮所講个〔对象〕就是指〔東西〕。</p>
<p>但是台灣華語个〔對象〕並無〔東西〕个意思，所以咱資訊界若綴中国講〔面向對象〕，猶原是足可笑。</p>
<p>（<a href="https://www.facebook.com/notes/%E6%BD%98%E7%A7%91%E5%85%83/%E4%B8%AD%E5%9B%BD%E8%A9%B1%E5%AF%B9%E8%B1%A1%E6%9C%89%E6%9D%B1%E8%A5%BF%E4%B8%AA%E6%96%B0%E7%BE%A9/1498736940175202/" target="_blank">2018-01-25發表佇Facebook潘科元個人網誌</a>）</p>

