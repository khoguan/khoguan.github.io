---
layout: post
title: 歌仔冊資料庫網站《男愛女貪相褒歌》音註修改建議
date: 2018-03-06 20:22:25 +0800
author: 潘科元
categories: [文獻, 歌仔冊]
tags: [教會公報]
---

<p>以下是末學大概整理一下，<a href="http://koaachheh.nmtl.gov.tw/bang-cham/thau-iah.php" target="_blank">台灣民間說唱文學歌仔冊資料庫</a>網站內底，《男愛女貪相褒歌》上本佮下本 標音个修改建議，也有提起一部份改字、註解个問題。</p>
<p><a href="http://koaachheh.nmtl.gov.tw/bang-cham/thak-chheh.php?gigian=han&amp;phinn=100" target="_blank">上本</a>：</p>
<p>「小弟 含慢 人人 好」：「含慢」，標做 han-bān 應該照字直音 h&acirc;m-bān，一部份泉腔儂，包括呂柳仙，前字是變低調，若阮个第五聲是漳腔型變中調，h&acirc;m-bān 本調標第五聲，漳、泉腔攏有合。</p>
<p>「編歌 卜奉 念 迌𨑨」：「迌𨑨」標做 tshit-th&ocirc;，改做 thit-th&ocirc; 較合編者南港儂賴阿塗个腔。後文閣有出現幾若遍「迌𨑨」，攏應該改一下。</p>
<p>「共 汝 整 甲 金双双，袂須 富戶 好額人」：「金双双」標做 kim-sang-sang，這是第三句，賴阿塗有講究句尾平仄，伊第三句句尾規phō內底無用過平聲字，我憢疑著唸 kim-s&aacute;ng-s&aacute;ng，可惜兩種目前攏問無儂有咧講，無定論。</p>
<p>別葩个第三句尾字有表面看起來是平聲字，其實只是倚音借用，猶原著唸仄聲，像下冊有「煞買香水乎娘休」，「休」是唸 hi&ugrave;，毋是 hiu；閣有「吹風即袂如蔥蔥」，「蔥」是唸 tsh&aacute;ng，毋是 tshang；閣有「通人卜看汝一橋」，「橋」是唸 kioh（本字「腳」），毋是 ki&ocirc;。遮个字，網站攏有正確標音，我佇遮只是欲講「金双双」个「双双」扑算也是唸仄聲。 。</p>
<p>「汝 煞 氣嫌 大 玍泡」：「大玍泡」註解做「大陽囊」，應該是「大陰囊」，註解閣有寫著「今閩南人稱膀胱曰lān-pha」，「膀胱」應該改做「陰囊」。 網站是根據蔡培火《國語閩南語對照常用辭典》个解說寫做「陽囊」，但是兩岸个華語網路辭典並無「陽囊」即个詞，而且其他个台語辭典也攏解說 lān-pha 是「陰囊」。</p>
<p>「甲 君 廣笑 塊 閒幸」：「閒幸」標做 &icirc;ng-hīng 是著，但是註解漢字變做「閒興」有問題，「興」字唸 h&igrave;ng，毋是 hīng。即个詞台日典下冊p.79 有收兩種講法 ing-hīng 佮 &icirc;ng-hīng，攏寫做「閒行」。</p>
<p>「听 娘 塊問 君 交代」：「代」 標做 tāi，即个口語詞表示「吩咐」之意，台灣聽著攏是講 kau-t&agrave;i，漳腔區也是按呢，所以無適合標做 tāi，教典也是只收一音 kau-t&agrave;i。</p>
<p>「恰久 恩情 都 識 哥」有兩句：「恩情」標做 in-ts&icirc;ng，改做泉腔 un-ts&icirc;ng 較好（本phō个標音體例並無使用南港老安溪腔个 irn 佮 ere，是寫 un 佮 ue ，甚至也無用著單央元音韻母 ir 佮 er，這攏拄好無影響著韻跤，所以我佇遮建議修改，也是採用六元音系統个新派泉腔爾爾）。</p>
<p>「那 行 咱 皆 看淡泊」、「叫 娘 別項 做淡泊」、「卜對 別項 買淡泊」：「看淡泊」標做 khu&agrave;nn--tām-po̍h，四句連、唸歌个習慣無完全按照生活對話个輕聲規則，咱聽唸歌仙咧唸就知，像即種情形，怹會照普通變調來唸，所以毋免標輕聲。</p>
<p>「招 君 緊行 皆 看覓」：「看覓」出現七擺，攏標 khu&agrave;nn-māi，改做 khu&agrave;nn-bāi 較好，四句尾字攏是口元音韻母，押韻較媠，「覓」唸 bāi 也較合泉腔。</p>
<p>「閣 對 一宮 曰過來」：「曰過來」標做 uat--k&egrave;-l&acirc;i，uat 第四聲 著，「曰」字本音 ua̍t8，佇遮只是倚音借用，但是無需要輕聲記號，佮頂條仝款情形。</p>
<p>「也是 別項 恰 藕刀」、「百項 物件 成 藕刀」：「藕刀」標做 gi&oacute;-toh，這是日語外來語，台語講法真濟變體，伊寫做「藕刀」應該唸 gi&oacute;-to，毋是 toh。即个詞講 gi&oacute;-to 个儂真濟，阮就是按呢講，而且伊這是第四句尾，採用平聲較好。</p>
<p>「我 愛 長衫 做 一領」：「長衫」有出現幾若遍，攏毋是指查埔儂个「長袍馬掛」迄種「長衫」，是指查某儂穿个「旗袍 k&icirc;-ph&agrave;u」，無註解著，建議增補。</p>
<p>「我 娘 倚瓦 問 價數」：「倚瓦」標做 ki&acirc;nn-u&aacute;，註解是「行倚」，應該是「徛倚 khiā-u&aacute;」較合。別句閣有出現幾若遍「倚」，攏是唸 khiā（徛）。</p>
<p>「身腰 五路 量 透透」、「台灣 五路 知透透」：兩句「五路」攏標做 gōo-lōo，應該是 ng&oacute;o-lōo。廈英典、台日典、新編華台語對照典 攏有收 ng&oacute;o-lōo，白話字教會公報也有出現過八篇文章有用著，但是攏無 gōo-lōo。</p>
<p>「免驚 乎人 笑 鷄孫」：「鷄孫」標做 ke-sun，改泉腔 kue-sun 較好。</p>
<p>「朋友 姉妹 那 問 阮」：「姉妹」標做 ts&iacute;-muē，改泉腔 ts&iacute;-bē 較好。</p>
<p>「那卜 細字 恁 着 無」：「細字」出現幾若遍，攏標做 s&egrave;-lī，改泉腔 su&egrave;-lī 較好。</p>
<p>「卜碟 別項 着 說明」：「說明」標做 sue-b&icirc;ng，改泉腔 seh-b&icirc;ng 較好。</p>
<p>「熱天 衫褲 都 也未， <br />等待 明年 三四月， <br />真情 个 話 共 君 說， <br />那是 卜 整 等 後回。」 <br />即葩尾字攏標漳腔 buē、gue̍h、sueh、hu&ecirc;，改泉腔 bē、ge̍h、seh、h&ecirc; 較好。「後回」有三腔 āu-hu&ecirc;、āu-h&ecirc;、āu-h&ecirc;r，台日典攏有收。（即葩四句尾字攏有漳泉差，並無定韻字。）</p>
<p>「明年 四月 念麼 到」：「四月」s&igrave;-gue̍h =&gt; s&igrave;-ge̍h，標輕聲也好。</p>
<p>「不通 細字 無 尾梢」：「尾梢」bu&eacute;-sau =&gt; b&eacute;-sau。</p>
<p>「成煞 注文 即 英皆」：「成煞」標做 sūn-su&agrave;，而且改字做「順紲」，即个詞至少有三腔 sūn-su&agrave;、sīn-su&agrave;、sīng-su&agrave;，伊寫「成煞」就是 sīng-su&agrave; 个腔，字作「乘紲」，毋是「順紲」。</p>
<p>「買 來 皆穿 敢 下須」：「買」b&eacute; =&gt; bu&eacute;</p>
<p>「無論 省款 我 都 肯」：「省」si&aacute; =&gt; si&aacute;nn</p>
<p>「現時 高搭 真 流行」：「高搭」ku&acirc;n-ta̍h =&gt; ku&acirc;n-tah，借音字「搭」字直音 tah 就好，毋是倚音。像 ku&acirc;n-tah-u&ecirc;/&ecirc;，迄个 tah 多數儂變調是高降調，可見本調毋是 ta̍h8，是 tah4，即个第四聲个 tah 是名詞〔鞋跟〕之意，廈英典補編有收：&rdquo;ba̍k-kia̍h-tah, the wooden heel of a woman's shoe.&rdquo;。不而過，有儂講 ku&acirc;n-tah-&aacute;（tah，仔前變調，變懸調），另外也有儂講 ku&acirc;n-ta̍h-&aacute;（ta̍h，仔前變調，變中調），所以下一葩「皮鞋 那愛 恰 權踏」，「權踏」標做 ku&acirc;n-ta̍h 就免改，即个 ta̍h8 佮 tah 無仝詞素，是指踏--起來真懸，但是無論 ku&acirc;n-tah-&aacute; 抑是 ku&acirc;n-ta̍h-&aacute; 攏是指〔高跟鞋〕。</p>
<p>「行路 不即 袂 凸泡」：「凸泡」ph&ograve;ng-pha =&gt; ph&ograve;ng-phā 常用詞，教典有收。而且這是第三句句尾，伊無用平聲。</p>
<p>「著者 恰 去 念麼 到」：「念麼」lian-mi =&gt; li&acirc;m-mi</p>
<p>「看着 無買 心 都 開」、「那愛 香粉 買 抹面」、「只久 皆買 也是 好」、「胭脂 水粉 買 了 後」、「看 有 卜買 也是 無」、「叫 娘 皆 買 二三双」、「襪仔 買了 閣再 看」、「襪仔 以經 買 清楚」、「買來 出門 卦 迌」、「卜買 目鏡 我 都 肯」、「卜買 金框 烏目鏡」、「目鏡 買了 看 打ク」、「倚程 得卜 買 皮包」、「卜買 雨傘 皆 看覓」、「綢仔 雨傘 買 了後」： <br />「買」 b&eacute; =&gt; bu&eacute;</p>
<p>「大約 袂須 普道山」：「普道山」Ph&oacute;o-t&ocirc;-suann =&gt; 泉腔 Ph&oacute;o-t&ocirc;o-suann（普陀山）。</p>
<p>「穿着 甲 肉 真 相同」：「相同」標做 sio-k&acirc;ng，註解漢字也改做「相仝」，即个詞講法真濟款，採用 sann-t&acirc;ng，較合原用字。</p>
<p>「春手 落去 提起來」：「提起來」the̍h--kh&iacute;--l&acirc;i =&gt; the̍h-kh&iacute;-l&acirc;i，頭前有講著免輕聲，遮也是。</p>
<p>「店員 伊 有 回過來」：「回過來」hu&ecirc;--k&egrave;-l&acirc;i =&gt; h&ecirc;-k&egrave;-l&acirc;i（「回」改泉腔、改普通變調）</p>
<p>「目鏡 買了 看 打ク」：網站引用黃英甫先生个解說：「可能是英語trunk，日音トランク(衣箱、手提箱之類)的略音。」劉建仁先生來賜教，提出另外一說，我看較好： <br />「打ク &lt; phah4-kuh4 &lt; パック &lt; bag &lt; handbag」，下一葩第一句就是寫「听娘廣卜買皮包」，意思佮劉前輩个語源分析完全符合。</p>
<p>「有 共 我 兄 說 透流」：「說」sueh =&gt; seh</p>
<p>「卜碟 省款 恰 麗斗」：「省」si&aacute; =&gt; si&aacute;nn</p>
<p>「一款 排別 成 好看」：「排別」標做 p&acirc;i-lia̍t（註解漢字也誤改做「排列」）=&gt; p&acirc;i-pia̍t。「排別」毋是錯版，本來就有「排別 p&acirc;i-pia̍t」即个詞，台日典下冊p.583有收，例句是「店頭排別去真好看」，完全符合本歌个用法。頭前也有出現一擺「看着 排別 真成 肴」音註攏著，到遮才失察覺。</p>
<p>「菊元 內面 賣 真巢」：「賣」bē =&gt; buē。</p>
<p><a href="http://koaachheh.nmtl.gov.tw/bang-cham/thak-chheh.php?gigian=han&amp;phinn=101" target="_blank">下本</a>：</p>
<p>我發現下本較濟僫讀、僫解个所在，佇遮只列我較有把握--个，若是頂面有講過，漳泉差个小問題，像「買 b&eacute; =&gt; bu&eacute;」、「說 sueh =&gt; seh」、「𨑨迌 tshit-th&ocirc; =&gt; thit-th&ocirc;」 、「尾 bu&eacute; =&gt; b&eacute;」、「吹 tshue =&gt; tshe」，抑是輕聲調號迄款个，就無閣提起。我無把握个，也會批明「可能」即種無確定个字眼。</p>
<p>「叫 娘 汝 着 請 宿困」：「請」tsi&aacute;nn =&gt; tshi&aacute;nn（本字「且」，網站改字有正確）。</p>
<p>「二个𫔘好二元四」：「二元四」lī-khoo-s&igrave; =&gt; nn̄g-khoo-s&igrave;</p>
<p>「那有 缺欠 省 物件」：「缺欠」khuat-khi&agrave;m 改白話音 kheh-khi&agrave;m 較好，這是白話詞，台日典有收三腔 kheh-khi&agrave;m、kherh-khi&agrave;m、khueh-khi&agrave;m。</p>
<p>「想卜 招 君 來 別位」：「來」lai =&gt; l&acirc;i</p>
<p>「就者 菊元 皆 離開」：「離開」l&icirc;-khui =&gt; lī-khui，「離開」即个詞無分漳泉，前字攏是變低調，即字「離」著標第七聲才著，無論台日典、教台典，攏是標 lī-khui，毋是 l&icirc;-khui。</p>
<p>「叫 娘 汝 着 請 呈校」：「請」si&aacute;nn =&gt; tshi&aacute;nn（本字「且」，網站無改字）。</p>
<p>「即來 仝 我 小 開言」：「仝」標做 kā，應該改做 kāng，泉腔本來就有「kāng我」个講法，台語優勢腔講 kā gu&aacute;，遮 著採用「kāng gu&aacute;」較有合伊个用字。</p>
<p>「開錢 是 哥 个 方面，名聲 算來 感 上天」：「方面」標 hong-biān 無毋著，但是解說引用普閩典：「 就相對的或開列的幾個人或幾件事物之一說，叫方面。」即種解說佮華語文「方面」仝意思，佇遮較無鬥搭，應該著採用台日典下冊p.839「方面 hong-biān」第一義項：「體面[biān]、面子」較好。意思是哥仔汝開錢買物予我粧媠媠，汝真體面、真好名聲。</p>
<p>「汝 今 着閣 打 拔鍊， 只久 來 帶 正 當年」：「當年」標做 tng-li&acirc;n，可能前字改做 tong，兩字攏文言音 tong-li&acirc;n 較好。台日典有收 tng-n&icirc;（兩字攏話音）佮 tong-li&acirc;n（兩字攏文音），無收 tng-li&acirc;n（一白一文），伊 tong-li&acirc;n 有兩个意思，一个是「適齡、當壯年」，例句是「二十歲正當年」；一个是像華語〔想當年〕个﹝當年﹞迄種意思。「只久來帶正tong-li&acirc;n」會使解說做「有合今年个流行」佮「有合汝个年齡」。</p>
<p>「耳鈎 卜 打 蓮花 色」：「蓮花」lian-hue =&gt; li&acirc;n-hue</p>
<p>「葵在 身軀 拭 目周」：「葵」標做 khē 毋著，著照字直音 ku&icirc;，伊寫「葵」是借音字，本字是「懷」，做動詞白話音唸 ku&icirc;。</p>
<p>「听 娘 嘴齒 小闊 呆，卜接 員公 也 月眉」：「員公」標做 &icirc;nn-kong，註解漢字改做「圓公」，即个詞著唸 u&acirc;n-kong，漢字寫法佇台灣歷史文獻是寫做「圓光」，現代建材業界有寫做「彎弓」，音其實毋著。教典有收【圓栱門 u&acirc;n-kong-mn̂g】，彼是像城門迄種 &cap; 形个拱門，毋是像教台典个附圖迄種月洞門，內行儂早就反映，教典一直無改。</p>
<p>「司阜 監定 即下 知」：「監定」=&gt;「鑑定」，註解著補一下。</p>
<p>「嘴仔 吻吻 笑未未」：「吻吻」標做 b&ucirc;n-b&ucirc;n，即个詞直音 b&uacute;n-b&uacute;n 就好矣，台日典下冊p.201有收「笑吻吻 tshi&ograve;-b&uacute;n-b&uacute;n」（又音 tshi&ograve;-bun-bun），新編華台語對照典有收「吻吻仔笑 b&uacute;n-b&uacute;n-&aacute;-tshi&ograve;」。</p>
<p>「甲 娘 參考 是 應當」：「參考」tsam-kh&oacute; =&gt; tsham-kh&oacute;</p>
<p>「雖 娘 意見 皆治 景」、「是 汝 皆治 听 無現」：「皆治」ka-tī =&gt; kai-tī，「自己」个意思有幾若種腔口 ka-tī / ka-kī / kai-tī / kai-kī。</p>
<p>「抹油 賴着 真正 巢」：「抹油」buat-i&ucirc; =&gt; buah-i&ucirc;</p>
<p>「二个 赶 甲 狂崩崩」：「狂崩崩」k&ocirc;ng-phi&agrave;nn-phi&agrave;nn，著改 k&ocirc;ng-phiann-phiann，而且這是佇第二句尾，用平聲才完美。台日典上p.507有收 k&ocirc;ng-phiann-phiann，伊漢字寫「狂兵兵」。本冊寫「崩」字，是因為即字个文言音有唸 phing，伊家己閣「擬[g&iacute;]」出白話音 phiann。</p>
<p>「國際戲院 亦 世界」、「是 搬 歌仔 亦 電影」、「不是 精生 亦 禽獸」：「亦」標做 iah，改 ia̍h 較好。「抑或」之意，台語有兩種講法 iah 佮 ia̍h，借音字「亦」字是第八聲个字，配 ia̍h 較好。</p>
<p>「未來 風聲 着 知枝」、「未看 着有 聽 風聲」：「未」標做 buē，改做泉腔 bē 較好。這是「尚未」之意，漳 buē、泉 bē/bēr，佮「袂曉」个「袂」是漳 bē、泉 buē，無仝。</p>
<p>「來者 𨑨迌 無 得確」：「得確」tit-khak =&gt; tik-khak</p>
<p>「汝 煞 罵 我 拖屎連」：「罵」mē，改泉音 mā 較好。</p>
<p>「人才 生做 好漢 緣」：斷詞有問題，應該改做「人才 生做 好 漢緣」，「漢緣」是一个詞（台日典下p.528有收），意思是外貌予儂感受著个緣、吸引力，「漢緣」真好，就是「好 漢緣」，毋是「好漢」个「緣」。「人才」標做 j&icirc;n-ts&acirc;i 無妥當，佇遮應該唸 l&acirc;ng-ts&acirc;i。台日典有收 j&icirc;n-ts&acirc;i 佮 l&acirc;ng-ts&acirc;i 兩个詞，意思無仝，l&acirc;ng-ts&acirc;i 是指品貌。小弟一再建議今後台語文 &ldquo;l&acirc;ng&rdquo; 著寫「儂」，毋通閣寫「人」，就是蓋知影三不五時會拄著親像即種情形，研究者也會拂毋著去。</p>
<p>「君仔 廣話 成 九老，通人 知 汝 話 賢投， 拴扣 玍山 起來 罩， 騙 着 恁 娘[ni&ucirc;] 感有 賢？」：「九老」註解講：「語意難解，似有厚臉皮之意」，在我看，「九老」是「大老」个錯版，唸做 tuā-l&aacute;u，《闽南方言大词典》p.79 有收 tuā-l&aacute;u，寫做「大佬」，解說：「騙子一類的人」。佇遮應該是用做形容詞，真g&acirc;u欺騙儂个意思。但是杜建坊先生來回應賜教，主張講：</p>

<blockquote class="prompt-info">
「九老」= k&agrave;u l&aacute;u (k&agrave;u g&acirc;u/k&agrave;u khi&agrave;ng)；廣話成九老 = 廣話成[到/夠]老。 <br />
k&agrave;u 寫做「九」，有兩个可能：變調型∣本調型。變調型是普通腔k&agrave;u&rarr;k&aacute;u；本調型「九」讀 kau，是三邑泉；照南港腔是做變調型記法。
</blockquote>

<p>這我有略仔考慮著，但是閣感覺 tsiann5、kau3 兩个程度副詞做伙用个講法真礙虐，所以才放棄。另外，蕭藤村老師主張「九老」是「較鬧 k&agrave;u-lāu」，但是我看意思較袂合，即葩尾句是「騙著恁娘感有賢」，頭句「九老」解說做「大佬 tuā-l&aacute;u」頭尾意思較呼應。</p>
<p style="padding-left: 30px;">2018-04-09修正看法：<br /> 我今佇《新編勸世自嘆畑花修善歌》下本（玉珍漢書部昭和11年出版，冊名中个「畑花」是「烟花」个錯版）有看著：「看兄買物卽久老　會曉看圖卽有賢　我愛干漆三變透　樵風呌伊內外敲」。 <br />其中第一句「九老」應該是佮男愛女貪相褒歌个「久老」仝一个詞，按呢「九」、「久」字著唸 ki&uacute;，毋是唸做 k&aacute;u / k&uacute;。【九老 ki&uacute;-l&aacute;u】 應該是「老練、l&aacute;u-t&agrave;u/t&acirc;u」个意思。</p>
<p>「心肝 希望 那 甲愛，央人 共 汝 罩牽獅」：「那 甲愛」斷詞應該是「那甲 愛」，「央」標漳腔 iang，改泉腔 iong 較好。</p>
<p>「乾埔 對 伊 成 滿足，買 厝 謝神 即 結局」：即句無解說，意思毋是男主角對女主角感覺真滿足，是男主角滿足女主角个逐項要求，伊愛啥就買予伊。</p>

