---
layout: post
title: thuì há-ti (hard disk)
date: 2006-09-29 22:25:01 +0800
author: 潘科元
category: [台語文資訊處理]
---

<p>昨昏下晡去台中 Nova 買一粒 Fujitsu 80G 兩 ìn 半个 há-ti (hard disk)，khai 2600；閣買一个外接 a̍h-á、一个會使插電贊力 [tsàn-la̍t] 个 USB 分接器。我毋知別儂買即款物是做啥路用，我是卜共我筆記型電腦所 kah 30G 个há-ti thuì 掉，換一个卡爻貯 [té] =个。按呢，我希望本底个系統會凍照原徙 [suá]--過來，而且新 há-ti 个分割區閣愛楥 [hùn] 大。即種目的，一般攏是用 ghost 來成 [tsiânn]，毋閣 he 愛箍箍，我毋知別儂按怎創……。</p><p>轉--來，去網路揣 [tshuē]，我做儂个原則就是無愛非法使用軟體，所以我是揣合法个 ghost 10 試用版。試落去到塊 [tè]，發現我所需要个系統移轉即項功能，試用版=个干那做一个鈕仔佇遐 siânn 儂 giàn，點落去，就講毋予汝用。</p><p>我閣揣著一種卡無 hiah tshìng =个，號做 Paragon Drive Backup（Paragon 佇企業界卡出名，姻共大公司做一套系統，台票是算千萬个）。Tshím 用，看 tio̍h 不止 khiàng-táu，無派胚 過一兩點鐘 suah tsuăn tiānn 去。閣做一遍，tsiah 知是做到我个舊 há-ti 頂峘 Linux 分割區个所在，兩 lìn 半伊 to̍h 袂 hông hainnh 喇。</p><p>舞到三更暝半，最後 iá 是倚靠我卡早燒个 Knoppix Linux Live CD 寬寬仔共 thi̍t 到條直。Live CD 个意思，就是講將歸套作業系統囥起去一塊 CD 內底，會使直接用迄片來開機，執行作業系統，毋免 há-ti。Linux 个世界，即種物件太儕、太 lá 咧。</p><p>咱卜對-khoo个來源，若是當塊作用中个系統，ka-nn̂g-ê 塊複製个時，無張無持著予咬死，等一是一尾活龍，予汝袂摸袂磕 [kha̍p]--得。即馬改用一片 Live CD 來執行系統作業，Notebook 內底个 há-ti，就變做一尾死蛇，據在咱 píng-pìnn、煎-tsuán 喇。</p><p>我太久無 sńg Linux，一寡指令攏袂記得了了，干那用著上簡單个 fdisk、parted、cp 就隨个仔隨个，共舊 há-ti 个分割區複製過來新个。毋閣其中有一个囥資料个分區，是 NTFS =个，我就等到最後 Win XP 開會起來 tsiah 做。</p><p>毋知是做到叨一坎站，將新 há-ti 个 MBR kā tsō 了 bô 明去，卜開機，無出現 GRUB 个開機選單，煞一直出現 Operating system not found。我卡早對開機管理程式 GRUB 个設定佮安裝，學了無起，記了無真，一直裝袂好勢，會有 &quot;/boot/grub/stage1 not read correctly&quot; 个錯誤訊息。閣用 Win XP 安裝光盤 Recovery Console 所提供个 fixmbr 佮 fixboot 想卜共 MBR 洗予清氣，攏無效。最後放棄，請出老江湖个 LILO，一下挲 [so]，平波波 [pênn-pho-pho]。</p><p>以上量約講一下仔我捙拚一暝一日个經過。等咧，切過去百世代年 [pah-sì-tāi-nî] 毋捌開過个 Linux 看昧。</p><p><strong>註跤</strong>：我所用个 Knoppix Live CD，是「阿里巴巴」先生過成 [kuè-tshiânn]--過=个，毋但中文支援卡十全 [tsa̍p-tsn̂g]，閣有將我製作个 yudit 文書編輯器个白話字 keymap hē 入去，會使佇 Linux 系統扑白話字。我做迄套 keymap 足久矣，毋知後來有儂接手去修改予符合新版个 Unicode 標準無？</p><p>我捌佮阿里巴巴先生見過面，伊講伊是少年時代無張持 [tiunn-tî] 佇舊冊店看著白話字个資料，後來著知影 thang 致意台語文。總是，伊是一个資訊个工夫儂（技術人員），毋是塊做台語文个，像伊按呢，亦真難得。</p>

