---
layout: post
title: 2023-07-29學習日記
date: 2023-07-29
author: 潘科元
categories: [日記]
tags: [教育部台語辭典]
---
## 生活記事

風颱過去矣，早起出日、透風，下晡就無啥風矣。摒掃花園仔，
有家母\[ka-bió\]鬥相共，用兩點外鐘久。

## 學習台語
### 批評新教典查詢速度傷慢

今仔日佇面冊連紲鋪兩篇文，批評新教典查詢个反應速度傷慢，兩篇合做伙佇下底：

> 新版教育部臺灣閩南語常用詞辭典變慢矣！
> 
> 各位教典的愛用者，有感覺新教典顯示查詢結果的反應速度比舊教典較慢無？
> 
> 因為舊版落線矣，無-tè 通進行新舊版的客觀比較矣，但是感覺是按呢。
> 若逐家攏佮我同感，按呢就是有影。
> 
> 另外，咱會使比較「ChhoeTagi 台語辭典⁺ 」佮新教典的搜揣速度。
> 
> 我先用粗陋\[lōo\]个碼表算時法，簡單測--一下，可比講：
> pun3-ki、ke-po5、tsau-that……，每一个詞，新教典攏愛 5
> 秒以上才會顯示出查詢結果，但是仝一个詞，ChhoeTaigi 免
> 2 秒就搜出來矣。（佇屏東地區，用中華電信 300M 的寬頻網路）
> 
> 存\[tshûn\]天良講，查一个詞愛 5 秒以上才會出結果，無算合格。
> 若查有猶閣好，若等欲 6 秒才顯示講：「符合 xxx-xxx 有 0 筆」，
> 彼就真氣惱，試--幾遍仔就袂 kau-hìng 閣用矣！
> 
> 咱著知影，ChhoeTaigi 的詞庫有 50 萬筆以上，新教典的詞庫才 2 萬
> 8 千外筆爾爾！可見新教典的搜揣程式佮資料庫閣需要大大「優化」。
> 
> 補充：若用漢字查，新教典就真緊，也是免 2 秒就出來。
> 總--是，漢字佮羅馬字的搜揣速度差大碼，也是真無理想。
> 新教典是將漢字佮台羅攏整合做一个查詢欄位，既然欲按呢做，
> 著愛確保用漢字查佮用台羅查，反應速度攏差不多，按呢使用者的體驗才會
> khí-moo giang。若無，袂輸是無鼓勵人使用台羅來查教典的款。
>
> 繼續頂面：關係新教典對待「台語漢字查詢」佮「台語羅馬字查詢」，
> 顯示查詢結果的反應時間差大碼，後者是前者差不多三倍久（1 : 3）。
> 這我個人相信只是單純的技術問題，也就是程式寫了無夠好所致，
> 閣改善一下就好矣。
>
> 但是個性較強的台語文志士，恐驚袂按呢想。怹會閣較大聲 tshiàng講：
>
> －－－  
> 教育部閩南語團隊濟濟年來，狗食秫米－－無變的政策就是重視漢字、
> 輕視羅馬字啦！連新教典嘛配合政策按呢設計：仝一个詞條，咱用羅馬字查，
> 伊就刁工佇遐 tùn-tenn 欲六秒才 tènn 出來，若用漢字查就免兩秒鐘。
>
> 台語羅馬字掛數字的符號嘛才二十捅个，漢字無仝的字體幾若千个，
> 單純的羅馬字佮數字調號欲去資料庫搜揣，用跤頭趺想嘛知影會較緊、袂較慢。
> 是按怎新教典顛倒慢甲按呢？黃麻布做短褲－－看現現，就是將羅馬字當做新婦仔，
> 食較䆀的啦！  
> －－－
>
> 建議新教典程式設計團隊，這个問題著冗早解決才好。
{: .prompt-tip }

即篇寫了有淡薄仔刁意故，毋知著講是欲做球予新教典設計者，
或者是欲共𪜶甚至是教典團隊搝怨恨咧？喙有較 tshio，實在歹勢。

### 編修朗讀稿

共阿如編修（編輯修改）第二篇欲投个朗讀稿，做甲十二點。
私訊佮伊滾笑兼抗議講：即个國寶如，有潘老師通靠就好款，家己毋先查教典，
照教典用字來改稿，煞規篇直接擲予我，害我改規晡。

其實我改伊个稿，有學著真濟教典字，毋比遐个音字選手，我教典字其實無熟。
另外，伊有寫著幾若个詞、音，教典無收著。予國寶如个台語文章个光芒 tshiō luè 到塊，
教典規个面仔青恂恂。

### 收集教典未收詞

編修阿如大作个過程中，發見袂少教典未收詞。整理一篇貼佇面冊，那寫那抾那濟！
明仔載才貼過來新站。

## 學習日語
讀一屑仔 Human Japanese.

## 學習電腦
重讀一屑仔 *Learning Perl 6*.
