---
layout: post
title: 【巨蛋】【逆轉勝】
date: 2008-03-21 11:52:12 +0800
author: 潘科元
categories: [語詞, 台語語詞探討]
---

<p>【巨蛋】是台灣華語新發明个詞。台語卜講即種物，有三種辦法：</p><p>第一，照字讀，唸做kū-tàn抑是kī-tàn。著親像【皮蛋】即種物，咱嘛是照字讀做phî-tàn。抑若「巨卵[kū-nn̄g]」个講法，著卡無妥當，「巨」是文言字眼，「卵」是口語詞素，按呢鬥，袂食膠。</p><p>第二，吸收外來語。可比講tóo-muh (dome)，抑是a-lé-nah (arena)。</p><p>第三，用台語个舊詞素重組、創造新詞。【巨蛋】个意思是「超大型，khàm圓厝蓋个運動埕」，將即个解說濃縮做一个詞，會使叫做「大圓埕(tuā-înn-tiânn)」。</p><p>【逆轉勝】是對日語漢字詞提來唸華語音。既然華語會使共日本話提來照字讀華語音，是按怎台語袂使共日本話提來照字讀台語音，唸做gi̍k-tsuán-sìng？</p><p>汝講，按呢講，袂慣勢。請問汝是按怎袂慣勢，即種袂慣勢个原因是啥乜？一切攏是顧面桶个陰謀啦。五十年久攏強迫汝用華語讀漢字，直直共汝洗腦，汝看著漢字當然著攏唸華語，袂慣勢用台語、客語抑是任何其他个漢語來讀，就按呢將漢字个資產予華語歸手捧[phâng]去。汝講按呢講，儂聽無。道理嘛共款，一切攏是教育个問題啦。顧面桶毋共咱教育，咱著家治教育家治。</p><p>閣來，咱家治嘛thìng好重組舊詞來創造新詞，講做「倒頭贏[tò-thâu-iânn]」、「倒尾贏[tò-bué-iânn]」。</p><p>要緊个是愛有心想卜予台語活落去，有即粒心，一切才有thang討論。目今多數台灣儂攏無心卜予台語活落去，我無才調改變怹个心，只是做我該做个代誌。有一工，台灣頭到台灣尾攏無儂聽有我塊講啥，我只好做啞口、比手語、用文言文寫字條。</p>

