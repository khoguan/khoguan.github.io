---
layout: post
title: 電影《投名狀》
date: 2008-03-02 03:48:50 +0800
author: 潘科元
categories: [台文講藝術, 電影]
---

<p>下昏去看《投名狀》，這三字攏有文、白兩音，毋知以早講水滸个講古先按怎唸，佇遮攏唸白話音Tâu-miâ-tsn̄g好矣。即篇毋是卜寫影評，只是記一寡聯想佮發生个代誌。</p><p>《投名狀》無啥好看，我扑算卡輸《墨攻》[Bi̍k-kong]。《墨攻》佮日本儂个漫畫原作比，特別有一種莊嚴感人个氣勢。抑《投名狀》聽講是對《張汶祥刺馬（新貽）》个故事改編來个，《刺馬》我無詳細，總是，《投名狀》兩點鐘个戲，我看著劇情亂亂=a。片尾个工作名單，編劇有列八个儂，戲文卜毋亂嘛真僫。</p><p>「投名狀」三字是另外對《水滸傳》抾來个典故。儂講立投名狀，烏白掠儂過刀做換帖个表記，彼毋是江湖兄弟義氣个表現，是山賊互相毋信靠个齣頭，有影。<br /><br />我本底按算卜看暗時八點外个，開棚前十分鐘到位排列，偆頭前位，無愛，改買下一場十點外个。想卜先四界lau-lau咧，無疑佇戲園邊大誠路夜市仔一擔賣曲盤个相[siòng]著「弘揚視聽」製作个唸歌，偆第二佮第三盒。每一盒攏十片CD。我先買第三盒，其中第九第十塊，細字寫「乾坤印」，大字寫「水滸傳之林沖夜奔」。咦，哪會hiah拄好，poh-mā聽會著內底講起「投名狀」个代誌。轉來一聽，才知伊掛羊頭買狗肉。黃秋田唸即phō《乾坤印》佮《水滸傳》無干礙，不過內底有一个姦夫叫做林tshiong niā-niā。</p><p>聽來聽去，楊秀卿女士猶原是台灣唸歌个頭腳師(thâu-kioh-sai)。毋拘，歸仙个呂柳仙先生佇語言个部份卡高明--小可，總是伊袂凍像楊老師hiah爻激聲。</p><p>別儂聽歌解心悶，<br />我聽唸歌學語文。<br />台語日日塊消損，<br />先民藝術久沈淪。<br />Pa̍t-lâng thiann-kua ké sim-būn,<br />Guá thiann liām-kua o̍h gí-bûn.<br />Tâi-gí ji̍t-ji̍t teh siau-sún,<br />Sian-bîn gē-su̍t kú tîm-lûn.</p>

