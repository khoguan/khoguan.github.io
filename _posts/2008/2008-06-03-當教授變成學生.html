---
layout: post
title: 當教授變成學生
date: '2008-06-03T06:21:00.004+08:00'
author: 潘科元
categories: [讀冊筆記, 教育]
blogger_id: tag:blogger.com,1999:blog-6650897212567019772.post-5201893523390271966
blogger_orig_url: https://www.taigi.page/2008/06/blog-post_56.html
---


<div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEhmIjO1zWhhQwAx70xuzuqADm29WW_KuavWlc7S6aH03YzudktIXM03GbI6iFWZrffeslgrgtxpp4oRI51fka3Mlx526NZTd3JxbDK1rWG8Wj4u_EoRU7CMz0BpAH1fVKYfU3ZHkFOmcI9v5-cNczeCe1AAOQg5e4JPQywC7QfyKrhWkiu0bQyFE4VF/s1600/%E7%95%B6%E6%95%99%E6%8E%88%E8%AE%8A%E6%88%90%E5%AD%B8%E7%94%9F.jpg" style="display: block; padding: 1em 0; text-align: center; clear: left; float: left;"><img alt="" border="0" data-original-height="280" data-original-width="200" src="https://blogger.googleusercontent.com/img/b/R29vZ2xl/AVvXsEhmIjO1zWhhQwAx70xuzuqADm29WW_KuavWlc7S6aH03YzudktIXM03GbI6iFWZrffeslgrgtxpp4oRI51fka3Mlx526NZTd3JxbDK1rWG8Wj4u_EoRU7CMz0BpAH1fVKYfU3ZHkFOmcI9v5-cNczeCe1AAOQg5e4JPQywC7QfyKrhWkiu0bQyFE4VF/s1600/%E7%95%B6%E6%95%99%E6%8E%88%E8%AE%8A%E6%88%90%E5%AD%B8%E7%94%9F.jpg" /></a></div>

<p>冊名：當教授變成學生：一位大學教授重讀大一的生活紀實<br />原冊名：My Freshman Year--What a Professor Learned by Becoming a Student<br />作者：麗貝嘉．納珊（化名）<br />原文作者：Rebekah Nathan<br />譯者：張至璋<br />出版社：立緒<br />出版日期：2006年08月21日<br />語言：繁體中文<br />ISBN：9867416538<br />裝訂：平裝<br />定價：250箍</p><p>阮主任不sám時著咧咒讖學生仔歹教，嫌姻攏無思考能力，戇tuh-tuh。最近我个教學效果嘛無通好。看著這本冊个冊名，閣有冊皮寫講：</p><blockquote dir="ltr" style="MARGIN-RIGHT: 0px"><p>佇大學教冊教十五冬了後，伊發現家治愈來愈袂了解學生仔攏塊想啥乜，做啥乜。同事嘛有佮伊共款个問題：是按怎即馬个學生愈來愈歹教。所擺，伊予時光倒流[tò-lâu]，重轉去過新鮮人个生活……</p></blockquote><p dir="ltr">完全合[ha̍h]我个迫切，著趕緊買轉來，急卜參考看美國儂个情形按怎。</p><p dir="ltr">台灣月娘有圓有缺[khih]，美國月娘嘛無各樣。台灣學生有个問題，美國學生亦袂免得。我以早攏叫是美國儂攏真愛佮老師討論，讀著即本冊才知影美國个大學生嘛是卡愛學生相問，足袂愛去揣老師討論，亦罕得主動去老師个研究室。</p><p dir="ltr">上課前無愛先看冊、考試作弊[tsok-pè]、生活無正常，攏共款有遮个問題。毋閣浪費時間佇網路个情形，扑算台灣閣卡食力。抑美國學生蓋tsia̍p參加義工團體，主要毋是有啥乜大理想，是為著以後卡有競爭力來累積資歷。</p><p dir="ltr">台灣啥乜攏愛綴美國，教育所費越愈[ua̍t-jú]沈重，除了是經濟大環境个問題，教育政策个影響蓋大。愈來愈儕學生塊扑工，會凍用佇學業个時間自然著少--去，而且姻來讀大學，嘛是愈向望對姻將來就業有路用。大學漸漸哪功利化，學生亦漸漸愈無佇流俗之外來獨立思考个能力佮追求超越現實个理想性。</p><p dir="ltr">對一个理想性大過實用性个科系，親像台語系來講，當今个世局是不止大不利。</p><p dir="ltr">對即本冊雖是無得著外儕實用个法度，總是，我愛有卡大个體諒來對待學生，毋通閣對姻歹聲嗽。</p><p dir="ltr">我想著一个廣告，一个囡仔對姻老父講：Pâ=á，汝咁知影我佇外口競爭足艱苦个？扑算阮學生心肝內，嘛會對我講：老師，汝咁知影阮來讀台語系，內外个壓力攏足大个？</p>
