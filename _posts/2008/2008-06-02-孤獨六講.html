---
layout: post
title: 孤獨六講
date: '2008-06-02T21:32:00.004+08:00'
author: 潘科元
categories: [讀冊筆記, 心靈]
blogger_id: tag:blogger.com,1999:blog-6650897212567019772.post-1481619867468940904
blogger_orig_url: https://www.taigi.page/2008/06/blog-post_2.html
---

<div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEiICRj1Z4ku1tLWiqn4mEQs00I_WLwaD3Ku2b_36ezBoqRzdgtMT6I3duJOylUPs3LWEkOYo8DI-zhZxtTbz1Sire-EcnH6nNBO8q0ECWz_Nke5lxbfFNUSfTwxF0sEk5-xcMjtStGXPjOSJQgsSa--CECZUMCtj5BBn_3S4WH3gLT7nGV8F4pa6ORS/s1600/%E5%AD%A4%E7%8D%A8%E5%85%AD%E8%AC%9B.jpg" style="display: block; padding: 1em 0; text-align: center; clear: left; float: left;"><img alt="" border="0" data-original-height="280" data-original-width="200" src="https://blogger.googleusercontent.com/img/b/R29vZ2xl/AVvXsEiICRj1Z4ku1tLWiqn4mEQs00I_WLwaD3Ku2b_36ezBoqRzdgtMT6I3duJOylUPs3LWEkOYo8DI-zhZxtTbz1Sire-EcnH6nNBO8q0ECWz_Nke5lxbfFNUSfTwxF0sEk5-xcMjtStGXPjOSJQgsSa--CECZUMCtj5BBn_3S4WH3gLT7nGV8F4pa6ORS/s1600/%E5%AD%A4%E7%8D%A8%E5%85%AD%E8%AC%9B.jpg" /></a></div>

<p>作者：蔣勳<br />出版社：聯合文學<br />出版日期：2008年02月01日<br />語言：繁體中文<br />ISBN：9789575227449<br />裝訂：平裝<br />定價：350箍<br />介紹：<!-- <a href="http://www.books.com.tw/exep/prod/booksfile.php?item=0010392944">--><a href="https://www.books.com.tw/products/0010872559?sloc=main">博客來網頁</a></p>

<p>蔣勳教授是藝文界个出名儂。伊最近出个即本《孤獨六講》又閣大銷矣。佇即本冊个頭序，伊講</p><p>「我的《孤獨六講》在可懂與不可懂之間，也需無人聆聽（按：扑算是「也無需人聆聽」），卻陪伴我度過自負的孤獨歲月。</p><p>我的對話只是自己的獨白。」</p><p>按呢寫出來个一本冊，真暢銷[thiòng-siau]，毋知這卜按怎解讀乎？</p><p>儂伊是踏著地位个儂，所以伊會凍遐摤勢[sáng-sè]，將「孤獨」兩字喝甲遐爾大聲。毋閣，咱通講，徛佇天德方[thian-tik-hng]，閣真孤獨个蔣勳，替千千萬萬lok佇坑溝仔內，嘛是真孤獨个儂，講出姻个心聲。</p><p>眾儂會來買伊个冊，毋但是予伊个名聲翕--著，是有影伊个文筆儹，內底所寫，出經入典，閣寫甲會siânn儂一直看--luè，而且有袂少觀點佮內涵，對咱有啟發。</p><p>伊有點出袂少問題，總是，伊是一个文藝儂，所議論个，難免表現出一種浪漫个想像。對古早儒家个精神，佮現時社會个病母，無影攏有真切个瞭解佮救方。</p><p>食過歐洲鹹水个蔣勳佮食過美國鹹水个洪蘭，攏真愛講儂外國按怎拄按怎好，咱家治按怎拄按怎bái。當然，姻有姻个理氣，但是，咱若看外國儂寫个冊，著會感覺，外國儂共款會排出無好味个空氣，而且姻家治嘛無的確有才調提出啥乜正實會改善个好法度。可能整體來講，姻有卡好。毋閣，迄種好，定定是直接抑是間接犧牲咱遮个國家所換--來个。當然，台灣本身，嘛是學姻即款àu步，一直塊犧牲比咱閣卡弱勢个國家。</p><p>我个儂，真koo-ta̍k（孤獨），啥乜都毋甘分--儂；抑若別儂塊興啥乜，我嘛攏閃遠遠。我嘛常在[tshiâng-tsāi]感覺真孤獨[koo-to̍k]，但是我卡罕得用koo-to̍k即个詞，我是講我內心个「空乏」[khong-hua̍t]、乏窩[ha̍t-o]，袂得通揣著任何外物來補thūn。無疑，會去買一本談論孤獨，閣大銷个冊，兩工著讀完。</p><p>毋是講，看了予咱攏同感个冊，才是好冊。凡若會凍興發[hing-huat]咱个思考，刺激[kik]咱繼續究勘[kiù-khàm]落去个，著是好冊。即本冊著是按呢。</p>
