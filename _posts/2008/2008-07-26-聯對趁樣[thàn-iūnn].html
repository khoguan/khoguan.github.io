---
layout: post
title: 聯對趁樣[thàn-iūnn]
date: 2008-07-26 12:04:01 +0800
author: 潘科元
categories: [台語文學, 非詩]
---

<p>今仔日跟(kin)洪老師去漳師大參加聲韻學研討會，佮洪老師共同發表一篇文章。討論漳泉競爭鼻化元音韻變做韻化鼻輔音个問題，親像「食飯[puī]配滷卵[nuī]」變做「食飯[pn̄g]配滷卵[nn̄g]」个演變情形。</p><p>下晡四點，我先離開會場，轉來學校處理台灣語文學會九月份研討會報名網頁个代志。佮數位內容系个彭同學設法解決線上報名个程式，猶未用好。</p><p>暗時十一點轉來，佇路邊店頭看著一付聯對：</p><p>早讀書晚讀書早晚讀書<br />先進步後進步先後進步</p><p>Tsó tho̍k-su, buán tho̍k-su, tsó-buán tho̍k-su.<br />Sian tsìn-pōo, hiō tsìn-pōo, sian-hiō tsìn pōo.</p><p>趁[thàn]伊个樣，我嘛來唸一對：</p><p>緊還數 慢還數 緊縒慢總著還數<br />卜允儂 毋允儂 卜抑毋嘛愛允儂</p><p>Kín hîng-siàu, bān hîng-siàu, kín-tsua̍h-bān tsóng tio̍h hîng-siàu.<br />Beh ín--lâng, m̄ ín--lâng, beh-ah-m̄ mā ài ín--lâng.<br /></p>

