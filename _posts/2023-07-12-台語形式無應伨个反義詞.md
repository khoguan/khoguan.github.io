---
layout: post
title: 台語當中形式無應伨个反義詞
date: 2023-07-12
author: 潘科元
categories: [語詞, 台語語詞探討]
---

題頭个「應伨」唸 ìn-thīn，是「對稱」个意思。

以下舉例：

1.「耳空#重」（「空」本調）个反義詞是「耳空#利」，毋是「耳空輕」（「空」變調）。「耳空輕」華語講〔耳根子軟〕。

2. 「好膽」个反義詞是「無膽」，毋是「歹膽」。

3. 「上學」(tsiūnn-o̍h) 个反義詞是「放學」、「散學」(suànn-o̍h)，毋是「落學」(lo̍h-o̍h)。「落學」个意思也是「上學」，攏是指去學堂讀冊，這古早話。

古俗語：「扑死先生 好散學」，這已經毋是散學，是罷課\[pā-khò\]，而且是蓋惡質个罷課。

4. 「上街」(tsiūnn-ke) 佮「落街」(lo̍h-ke) 仝意思。「上街」敢哪無反義詞？

5. 「上礐」(tsiūnn-ha̍k) 佮「落礐」(lo̍h-ha̍k) 仝意思；「上廁」(tsiūnn-tshè) 佮「落廁」(lo̍h-tshè) 仝意思，攏是指去礐仔消敨。這古早話。

（本底發表佇 [Facebook 2023-07-10 個人動態](https://www.facebook.com/khoguan/posts/pfbid0QFGqzNNo1w1doXWZcCv6HK7YbBecdS3cFTUqK6L1KqxaY7brErzTLF6B4yhSDMtLl){:target="_blank"}）
