---
layout: post
title: "Bàng-gah《耳をすませば》（《Ànn耳靜聽》、中譯《心之谷》）"
date: 2010-10-23
author: 潘科元
categories: [台文講藝術, 電影]
tags: [面冊網誌]
---

原著：柊青。導演：近藤喜文。製作監製、劇本、分鏡：宮崎駿[Kiong-kî Tsùn]。

故事个基本主題佮後來一phō真tshìng个《交響情人夢》共款，相意愛个少年男女，查某囡仔看著查埔囡仔為著理想奮發無歇，一\--來見賢思齊[kiàn-hiân su-tsê]，看著儂个好樣，本善之性[pún-siān tsi sìng]想欲順趁[sūn-thàn]；二\--來驚見家治無資格佮伊做伙，所致著急欲追jiok伊扑拚个跤步，望進[bāng-tsìn]人生个目標，雖罔對迄个目標猶閣無把握、無自信。

看過袂少日本影劇个儂，攏知影日本作者特別佮意某一寡主題，常在[tshiâng-tsāi]看見。頂面所講个主題，應該嘛是。當然，上tsia̍p出現个，著是 "I am dying"个主題。男主角或者是女主角其中之一不幸來帶身命[tài sin-miā]、致絕症[tì tsua̍t-tsìng]，青春个性命，一目𥍉著欲予死神收拾去，留對方孤一儂面對看袂著盡頭个人生。男女主角按怎樣佇即種極悲慘个遭遇當中發揚人性个光輝。

我寫英文"I am dying"，是因為我是佇youtube頂峘，看著英語儂按呢塊評論日本片，伊講日本儂對即个主題真爻表現。扑算連阿琢仔都真了解日本儂个民族性\--意愛「櫻花一現[ing-hua it-hiān]」个淒美，袂記得過去、無向望未來，干焦想欲共眼前个迄絲仔幸福la̍k予椆。

《Ànn耳靜聽》是改編个作品，而且導演毋是宮崎駿，所以卡無強烈个宮崎\--氏个風格。總是，猶原是一齣畫面嬌色[kiau-sik]、樂曲入耳[ji̍p-ní]、情感懇切[khún-tshiat]，足精彩个好Bàng-gah。女主角个配音者，hiàng時十五、六歲个本名陽子[Pún-bîng Iông-tsú]，伊所唱日語版个"Country Road"，迄種純樸个歌喉，雖然技巧無成熟，音色無滑澤[ku̍t-tia̍h]，總是充滿著青澀少女奮進爭拚个性命力，會凍肆配即部作品，益發[it-huat]光彩伊个精神。
