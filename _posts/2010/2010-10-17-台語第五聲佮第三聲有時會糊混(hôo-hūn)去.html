---
layout: post
title: 台語第五聲佮第三聲有時會糊混(hôo-hūn)去
date: 2010-10-17 16:09:00 +0800
author: 潘科元
categories: [呼音, 台語聲調探討]
---

<p>有一遍，阮媽媽問我樓頂廳裡，神明tshat仔畫个，中央是阿彌陀佛，抑雙爿是啥乜神明？我講正手爿是觀世音菩薩，倒手爿是大勢至菩薩/Tāi-s&egrave;-ts&igrave; ph&ocirc;o-sat/(註)。伊聽做Tāi-s&egrave;-ts&icirc;，「至」第三聲聽做第五聲去。</p>
<p>即
个第三聲佮第五聲个分別，第三聲是自頭至尾攏kē調；抑第五聲是對kē調升峘起去。兩種聲調一開始攏是kē調，所以有可能糊混去。第五聲升起去个部份，若
講無清、聽無明，著佮第三聲kē調差不多；抑第三聲攏kē調，有時是講个儂个問題，親像我聲喉無好，欲講遐kē个音，後壁段有時會sau聲去，聽个儂頭腦
中處理語言理解个系統，自動調整補足，可能會補做上升調。即種調整，&iacute;ng-&iacute;ng牽涉著辭彙意義个理解。若是第三聲个迄字（詞素），聽个儂拄好毋捌，毋
過若換做第五聲，伊捌，伊个頭腦凡勢會共理解做第五聲；第五聲聽做第三聲亦是一理/it-l&iacute;/。</p>
<p>「記憶」，台語是講「記持」/k&igrave;-t&icirc;/，有儂講做/k&igrave;-t&igrave;/，理解做「記智」。有可能本底著有兩種講法，總是，辭典查無k&igrave;-t&igrave;个音。我是認為彼是照我頂面所分析个迄種糊混个結果。</p>
<p>昨
昏看著<a target="_blank" href="http://www.facebook.com/profile.php?id=100000239990086#! /permalink.php?story_fbid=159155557440536&amp;id=100000247094767">美力果个Facebook</a>:</p>
<p>『忙亂的清晨,臨出門前,女兒的制服上衣鈕扣脫落,等不及脫下來,直接在身上縫上一顆新的.並唸咒語:</p>
<p>Chhēng l&eacute; thīⁿ，Chhēng l&eacute; p&agrave;ng，Lōa g&uacute;n ch&ograve; chha̍t &ecirc; l&acirc;ng，Chh&ugrave;i seⁿ th&acirc;ng。』</p>
<p>迄段「咒語」我毋捌聽過，總是，u&igrave;頂下句共判斷，第二句毋是Chhēng l&eacute; p&agrave;ng（穿咧放），應該是Chhēng l&eacute; p&acirc;ng（穿咧縫），佮後壁个l&acirc;ng、th&acirc;ng攏是第五聲。</p>
<p>台
語卡tsia̍p講「綻/thīnn/衫」，毋過嘛有「p&acirc;ng衫」，即个p&acirc;ng著是動詞「縫」个白話音，抑名詞「縫」/phāng/逐家著卡熟（佮華
語「縫」有ㄈㄥˊ、ㄈㄥˋ兩音，調類對應）。第五聲个「縫」/p&acirc;ng/直透失傳去，致到/t&igrave;-k&agrave;u/傳承或者是記錄个時，掠做是第三聲个「放」
/p&agrave;ng/。</p>
<p>頂回王昭華小姐佇伊个Facebook提起芎蕉一p&icirc;，伊是理解做一p&igrave;nn，嘛差不多會使得按呢解說。</p>
<p>以上，是一寡非定論个想法，通閣再討論、修正。毋是欲共美力果佮昭華掠包，失禮个所在，請包涵。</p>
<p>註：
「菩」雖是第五聲，台灣一四界變調攏唸kē調，這是因為泉腔文言音佇台灣卡有勢个關係。「阿彌陀佛」/Oo-m&iacute; 
t&ocirc;o-hu̍t/个呼音嘛是按呢。「陀」个漳音是t&ocirc;，變調是中調；抑泉音是t&ocirc;o，變調變kē調，台灣攏取泉音。抑「阿」嘛有漳泉差，漳音/o/、泉
音/oo/，但是古音是/a/，演變个結果，呼音个舌位對low vowel升峘做mid 
vowel，官話佇遮嘛有共類个演變，「阿」ㄚ變ㄛ甚至ㄨㄛ。「陀」嘛是舌位升峘去矣，無，伊个母音共款是/a/。近年，一寡大德強調「阿彌陀佛」第一字
「阿」一定愛照原音唸/a/，可比講南懷瑾老師定定咧講，所以台灣佛教徒才漸漸改過來，毋閣，「陀」猶原無改。總是，無論唸啥乜音，虔誠心是最後決定个因
素。</p>

