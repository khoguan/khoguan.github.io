---
layout: post
title: 台灣神，真伍仁(ngóo-jîn)
date: 2010-12-22 17:39:46 +0800
author: 潘科元
categories: [語詞, 台語語詞探討]
---

<ul>
<li><b>雞𧉟神</b>[ke-t&acirc;i-s&icirc;n]：華語【神經兮兮】</li>
</ul>
<p style="padding-left: 30px;">「儂講一个影，汝著生一个囝！按呢操心擘腹[peh-pak]，袂食袂睏，勿遐雞𧉟神啦。」</p>
<ul>
<li><b>豬哥神</b>[ti-ko-s&icirc;n]</li>
</ul>
<p style="padding-left: 30px;">儂才[l&acirc;ng-ts&acirc;i]䆀，閣好色，叫做豬哥神；抑若才子好色，叫做風流。</p>
<p style="padding-left: 30px;">有一句孽詰仔話[gia̍t-khiat-&aacute;-uē]講：齊天大聖[Ts&ecirc;-thian-tāi-s&igrave;ng]做投手--豬哥承。（「承s&icirc;ng」白話音  s&icirc;n，「接」个意思，佮「神」共音）</p>
<p style="padding-left: 30px;">袂曉衰，不時共儂膏膏纏个查埔，叫做癡哥[tshi-ko]。</p>
<ul>
<li><b>無意神</b>[b&ocirc;-&igrave;-s&icirc;n]：華語【困窘】</li>
</ul>
<p style="padding-left: 30px;">「愛欲展紅[ti&aacute;n-h&ocirc;ng]，搢頭標[ts&igrave;nn-th&acirc;u-pio]發表伊个高論，無胚[b&ocirc;-phue]煞予逐家共伊黜臭[thuh-tsh&agrave;u]，誠無意神 ā-h&eacute;！」</p>
<ul>
<li><b>臭臊神</b>[tsh&agrave;u-tsho-s&icirc;n]</li>
</ul>
<p style="padding-left: 30px;">「去學校上課讀冊，to毋是欲上舞台表演，曷[a̍h]著粧甲按呢花花血血[hue-hue-hiat-hiat]，甲遐臭臊神 欲tāi？」</p>
<p style="padding-left: 30px;">俗語講：臭臊si&acirc;nn蠅[s&icirc;n]。是卡負面[hū-bīn]个態度咧形容一个儂有某種吸引力，會si&acirc;nn「胡蠅」來tsam。</p>
<ul>
<li><b>乞食神</b>[khit-tsia̍h-s&icirc;n]</li>
</ul>
<p style="padding-left: 30px;">「欲食毋討趁，干焦會曉共某囝伸[tshun]長手，k&aacute;nn是乞食神上[tsiūnn]汝身hōnn？」</p>
<ul>
<li><b>無頭神</b>[b&ocirc;-th&acirc;u-s&icirc;n]</li>
</ul>
<p style="padding-left: 30px;">「天a̍p-a̍p咧激雨[kik-hōo]，出門有紮雨傘。到半路，天卡pa-lang矣。轉來到厝煞空手，想無雨傘擲[t&agrave;n]佇toh，誠無頭神！」</p>
<p style="padding-left: 30px;">「雨來天，紮雨傘出門，路裡閬晴[l&agrave;ng-ts&ecirc;nn]，轉來煞空手，袂記得雨傘擲toh，無頭神誠害。」（簡捷[k&aacute;n-tsia̍t]典重[ti&aacute;n-tiōng]个台語句讀[k&ugrave;-tāu]，是我个理想。）</p>
<ul>
<li><b>草丑仔神</b>[tsh&aacute;u-thi&uacute;-&aacute;-s&icirc;n]</li>
</ul>
<p style="padding-left: 30px;">「早當年[ts&aacute;-tong-n&icirc;]个大明星攏真大段[tāi-tuān]，若目今[ba̍k-kim]个天年著無仝，草丑仔神--个顛倒卡好人氣[j&icirc;n-kh&igrave;]。」</p>
<ul>
<li><b>愛吼神</b>[&agrave;i-h&aacute;u-s&icirc;n]</li>
</ul>
<p style="padding-left: 30px;">「Ah汝愛吼神帶[t&agrave;i]真重neh，毋予汝綴路亦哭，毋買𨑨迌物仔予汝亦哭，後m&aacute;i愛留咧顧厝寫字！」</p>
<p style="padding-left: 30px;">台灣儂足慼漢字，毋是無因端[in-tuann]个 ^^</p>
<ul>
<li><b>孝男神</b>[h&agrave;u-l&acirc;m-s&icirc;n]</li>
</ul>
<p style="padding-left: 30px;">「阿木--仔昨昏暗hām怹女朋友起無扦[kh&iacute;-b&ocirc;-tshuann]，歹聲嗽共伊嚷，對方逆[gi̍k]--著，現佮伊扯[tsh&eacute;]。隔轉工阿木--仔面漚面臭來開店，過路儂客看伊孝男神，煞毋敢入來交關。」</p>
<ul>
<li><b>好笑神</b>[h&oacute;-tshi&ograve;-s&icirc;n]</li>
</ul>
<p style="padding-left: 30px;">「儂經理欲倩專櫃小姐[tsuan-kuī-si&oacute;-tsi&aacute;]，攏嘛愛好笑神个，tshu&igrave;-su&iacute; 好，服務閣周至[tsiu-ts&igrave;]，毋才會起儂起客[kh&iacute;-l&acirc;ng-kh&iacute;-kheh]，做有業績[gia̍p-tsik]。」</p>
<ul>
<li><b>大面神</b>[tuā-bīn-s&icirc;n]</li>
</ul>
<p style="padding-left: 30px;">「『愛』著大聲講出來，維新[&icirc;/u&icirc;-sin]个女性攏知影通爭取家治个幸福。若阮做囡仔个時陣，即範[pān]个，會予儂笑講大面神。」</p>
<ul>
<li><b>小面神</b>[si&oacute;-bīn-s&icirc;n]</li>
</ul>
<p style="padding-left: 30px;">「伊卡小面神，佮意啥，攏毋敢講。目睭金金，干焦癮[kan-ta-gi&agrave;n]。」</p>
<ul>
<li><b>激風神</b>[kik-hong-s&icirc;n]</li>
</ul>
<p style="padding-left: 30px;">「少年家囡仔，&iacute;ng-&iacute;ng愛激風神，四界去弄險[lōng-hi&aacute;m]展伊𠢕[g&acirc;u]，這是欲轉[tńg]大儂，肆常个心理變化。咱遮个序大、先生，毋通硬共壓落底，活活共鬱--死，著好禮仔&iacute;n-tshuā伊，予伊个熱情有塊通消敨[siau-th&aacute;u]。」</p>
<ul>
<li><b>烏龜神</b>[oo-kui-s&icirc;n]（「龜」唸文言音）</li>
</ul>
<p style="padding-left: 30px;">「即个生理儂，有錢趁，好bī-sī，某囝咧予儂客khue，伊嘛是激甲笑bi-bi，有夠烏龜神。」</p>
<ul>
<li><b>食神重</b>[tsia̍h-s&icirc;n# tāng]</li>
</ul>
<p style="padding-left: 30px;">恥笑好淫[h&ograve;nn-&icirc;m]所講个話。亦定定用「食重鹹」[tsia̍h-tāng-ki&acirc;m]來比喻。這著是古文「食、色，性--也」另外一種表達方式。
</p>
<hr />
<p>注神寫完欲扯擺[tsh&eacute;-p&aacute;i]，費神觀看請剪裁[tsi&aacute;n-tsh&acirc;i]。<br />台灣神明濟儂拜，台語神妙[s&icirc;n-biāu]幾个知。</p>

