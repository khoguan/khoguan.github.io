---
layout: post
title: Lexical gap
date: 2010-11-11
author: 潘科元
categories: [語詞, 台語語詞探討]
tags: [面冊網誌]
---
## 本文

"Lexical gap" 暫且翻做「語詞跳坎」[gí-sû thiàu-khám]，意思是無語詞通好稱呼某一種个物件、觀念。弱勢个語言，面對強勢語言、文明，自然著會出現真濟即種困擾。像台灣各種語言，有蓋濟新概念、新事物無話通叫。閣卡慘个，連舊底著有个話，嘛煞直透lak無去，變成愈來愈簡化、袂精密、無夠用个語言。

抑強勢語言，嘛毋是隨時攏拄好有語詞通用。2010/11/9 刊佇網路个 ["BBC Learning English - Keep your English up to date - Go commando"](http://www.bbc.co.uk/worldservice/learningenglish/language/uptodate/2010/11/101109_kyeutdf_go_commando_page.shtml?fbclid=IwAR1dzvxHIX3-gZRLRYdXX4Mq7wYkoRP7LjqfwWY8vmpqDGrRnIn1Pkm06Vo){:target="_blank"}內底，作者 Ayto 先生舉例，英語卡早無語詞通形容「外衫整齊，下底煞無穿內衫褲。」後來才出現兩个詞，第一个是 "free balling"，伊無特別解說是按怎欲按呢講。我臆，即个 balling 穩當佮名詞 balls 个俗語意思有關係，正式个名詞是 testicles。內底無內衫，予 balls 自由（佇遐tōng-tōng-hàinn），按呢穿插著叫做 free balling。

這佮台語个講法有淡薄仔相通，台語俗語咧形容一个儂，尤其是細漢查埔囡仔，無穿衫褲，性器官hông看現現，叫做「褪褲𡳞」[thǹg-khòo-lān]；若是頂半身無穿衫，是「褪剝裼」[thǹg-pak-theh]。

即兩个詞，佇台語文化，完全是指查埔个。第一个詞有「𡳞」\--字，文言詞是「陽物」[iông-bu̍t]，當然是男性；第二个字面上看袂出來男女，但是佇語用个場合，因為攏是查埔儂咧品講怹偌勇壯[ióng-tsòng]、粗朴[tshoo-phoh]、有氣魄个時塊講个，所以聽著「褪剝裼」，咱頭殼內出現个是查埔儂曝烏閣出汗个胸坎腰身。若是無分男女，總稱會用得講「赤身」[tshiah-sin]、「赤身露體」[tshiah-sin-lōo-thé]、「赤裼」[tshiah-theh]。其他个請參考[線上台日大辭典台語譯本](http://taigi.fhl.net/dict/search.php?dkey=%E8%A3%B8&fbclid=IwAR3uuLTU1bMxSZoy_cOoLZ19T_zVz_WFqbuQ0Wn9WKnCsR_SRQOKUnbtVMo){:target="_blank"}。

總是，褪褲𡳞佮 free balling 雖然攏有用性器官來形容無穿衫，但是具體意思無仝。咱無一个詞thang對應 free balling。這無算缺點，因為即種打扮，佇咱遮到tann猶閣足罕得聽見。凡勢佇英美已經愈來愈濟儂，佇某一種場合會按呢穿，普遍甲有造新詞个必要。

頭前迄篇文个作者Ayto，講著閣一个佮 free balling 共意思个詞是 "go commando"。commando 是突擊隊[tu̍t-kik-tuī ]个意思。是按怎欲按呢講？Ayto嘛無把握，臆講，咁是突擊隊員為著時間限制、行動方便，慣勢內底無穿？

---

## 面冊網誌留言

Seng-hian Lau：  
《台日》注thsoo-phoh，第二音節是第四調。  
go commando凡勢是講內底無穿，通利便做緊猛ê khang-khuè（交合），所以號做做突擊隊。

潘科元：  
多謝提醒。tshoo-phoh 我本來有扑入聲韻尾 h，七改八改煞無\--去。

Lûi Bêng-Hàn：  
Wikipedia sī kóng, Bí-kok kap Oa̍t-lâm sio-chiàn ê sî, peng-á kám-kak bô chhēng lāi-khò͘ khah bōe hip

Jūkhái Piãbér Lîm：  
語詞跳坎」[gí-sû thiàu-khám] "gí-sû-làng-phang" kám m̄ hó?

潘科元：  
我本來嘛是先想著 làng-phāng，但是考慮著「迄个 phāng个本身」，可能只是「khang-khang」佇遐，未必表示「有物件」。 但是「跳坎」，予我想著「一坎店」个「坎」，閣有俗語「點燈有份，pun龜跳坎」（欲做工課會叫汝，欲分利益無汝个份），表示具體存在一个儂、一項物，但是煞予儂跳\--過。語詞跳坎嘛是按呢，先有一項物佇咧，但是詞彙照顧無著伊。
