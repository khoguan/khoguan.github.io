---
layout: post
title: 齧(khè)甘蔗、𤲍(kheh)甘蔗
date: 2010-12-05 16:09:06 +0800
author: 潘科元
categories: [呼音, 台語呼音、腔口(口音)]
---

<p>「齧[kh&egrave;]甘蔗」佮「𤲍[kheh]甘蔗」，唸起來共音，但是意思無仝。本調第三聲个齧，是用喙齒去kh&egrave;；本調第四聲个𤲍，是用機械去kheh。喙齒好个儂，會用得直接「齧[kh&egrave;]甘蔗」，但是無牙--个 著愛先「𤲍[kheh]甘蔗」，才承甘蔗汁來啉。一般个果子欲取伊个汁，是用絞[k&aacute;]个，但是甘蔗絞無路來，愛用𤲍[kheh]个。街裡車頂，儂若濟，著會相挨相𤲍[sio-e sio-kheh]，兩種意思有相通个所在，攏是「𤲍」。嘛有比喻个講法：儂𤲍甲會出汁[l&acirc;ng kheh kah ē tshut-tsiap]。</p>
<p><span data-jsid="text">即兩字，佇一般个泉州腔（包括廈門腔）是講做 khu&egrave; 佮 khueh, 若是台北縣山區抑是林口个安溪腔是講 kher&egrave; 佮 khereh。</span></p>
<p>&iacute;ng早𤲍甘蔗，主要是佇草廍、糖廠咧進行，𤲍汁通做糖。日本時代出名个俗語講：第一戇，種甘蔗予會社磅。日本仔糖廠會社剾剝[khau-pak]台灣農民，是四常代，但是為著農業生產个大利益，伊猶原愛予農民活會落去。當今个國民黨，農業利益伊看毋上目[tsiūnn-ba̍k]，著全然無顧農民个死活啦。</p>
<p>佮「齧」[kh&egrave;]倚近个，閣有「嚙」[g&egrave;]。<br />動詞 g&egrave; 通常是指喙齒利利个動物大喙共啥乜貨咬落去。親像「迄隻膨肚狗，看我个跤腿白phau-phau， 煞雄雄共我g&egrave;--落去！」毋閣阮嘛用來形容枵s&agrave;-s&agrave;个儂，食歸箍歸塊个物件，大大下咧咬个形。</p>
<p>G&egrave; 敢哪無方音差。另外，「齧」是教育部(KIP)推薦用字，抑「嚙」無在內，毋閣教育部線上辭典有採用。<br /><br />教育部推薦用字表內底，將 g&egrave; 嘛當做 kh&egrave; 个又音，我扑算按呢卡無精當[tsing-t&ograve;ng]。G&egrave; 含有攻擊个動機，kh&egrave; 卡無。亦凡勢是我細漢兩種腔口攏有接觸著，不知不覺，將伊个意思做分化。<br /><br />俗語講：甘蔗隨目齧[Kam-tsi&agrave; su&icirc;-ba̍k kh&egrave;.] 著是做代誌有照坎站、照起工，按部就班[&agrave;n-pōo tsiū-pan]。<br /><br />古早儂講：「sīng伊上踏枋，煞欲上眠床」[sīng i tsiūnn ta̍h-pang, suah beh tsiūnn b&icirc;n-tshn̂g.] 得寸進尺(tik-tsh&ugrave;n-ts&igrave;n-tshioh)，食儂夠夠，我感覺有時陣咱嘛會用得講：「啊汝食甘蔗，隨目齧őo！」<br /><br />台灣咧予儂隨目齧，毋知欲按怎？</p>
<hr />
<p>關係 kheh 个漢字，我是參考教育部台語常用典个寫法，伊將 sioh-kheh / e-kheh / kheh-sio 个 kheh 寫做「𤲍」；我閣參考台日大辭典，伊將 "sio-kheh" 佮「kheh甘蔗」个 kheh，當做是仝一个條目在內个兩種解說，所以漢字應該愛仝款。因為按呢，我才寫做「𤲍」--字，總是即字不止仔罕見歹扑。舊台語文獻，kheh甘蔗往往寫做「硤甘蔗」，即个「硤」卡簡單好認，不過，小可仔無合 sio-kheh 个詞感。</p>
<p>Sio-kheh 个 kheh，文獻也有寫做「揳」，攏比教育部个罕用怪字「𤲍」卡好。</p>

