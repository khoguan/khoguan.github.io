---
layout: post
title: "「單槓、按鈕、吸塵器」个台語"
date: 2010-11-04
author: 潘科元
categories: [語詞, 台語語詞探討]
tags: [面冊網誌]
---

Hongtin老師咧問逐家遮个華語詞台語按怎講。在我土想，會凍按呢處理：

一支長長个棍仔[kùn-á]、鐵仔，扑坦橫，雙頭有物件支持、固定椆咧，即種物件叫做 kuainn（漢字可能是「杆」，音韻差小可），第一聲，佮「關門」个「關」共音。關[kuainn]，汝若唸做泉腔 kuinn，按呢迄種物件嘛愛唸做 kuinn。椅有椅kuainn/kuinn，桌有 toh-kuainn，合稱做 huâinn-kuainn / huînn-kuinn，牛車有 tshia-kuainn, 鳥lam仔內底有一支予鳥仔歇跤个hioh-kuainn。

若是長武器、稱仔、旗、筆、芋、菜等等个長柄[pènn/pìnn]，叫做 kuáinn（漢字扑算是「桿」），第二聲，泉腔是 kuínn。槍[tshiunn]有 tshiunn-kuáinn、稱[tshìn]有tshìn-kuáinn、旗有kî-kuáinn、筆有pit-kuáinn、芋有ōo-kuáinn、菜有tshài-kuáinn，台日大辭典將芋、菜个kuáinn 另外寫做「稈」\--字，伊有註明講語源應該是共款。

頂面个kuáinn, 佮攑佇手裡，pang-tsān行路个「拐」kuái 無共款，有个腔口攏唸共款帶鼻音个 kuáinn，分卡袂清。另外，古早中舉，佇厝埕尾tshāi个物件是旗杆[kî-kuann]。咱現代欲分，會使將無固定佇台座个叫做旗桿[kî-kuáinn]，有固定佇台座个叫做旗杆[kî-kuann]。所以佇運動埕升旗台頂个是 kî-kuann，插佇門口、路邊个是 kî-kuáinn。但是釣魚个家私是釣竿[tiò-kuann]，毋是tiò-kuáinn。

整理一下，以上提起台語優勢腔有四組音義，愛會曉分別：kuainn、kuáinn、kuái、kuann。

以上將一寡台語个在來詞說明了，即馬來思考運動器材个【單槓】台語按怎講。在我个扑算，彼應該著是一種 kuainn，毋是 kuáinn。所以華語「單槓、雙槓、高低槓」，台語通講 tuann-kuainn、siang-kuainn、kuân-kē-kuainn。因為 tuann-kuainn 上tsia̍p見、tsia̍p用，所以嘛thìng-hó講 huâinn-kuainn。加動詞，會使講 tiàu huâinn-kuainn，閣有 hàinn huâinn-kuainn。

大概通按呢講，華語「槓」个意思對應台語是 kuainn，華語「桿」个意思對應台語是 kuáinn。但是華語「槓桿原理」，咁通講 kuainn-kuáinn原理？這愛請逐家sann激頭腦一下。

---

華語「鈕扣」、「按鈕」，英語攏是button，所以我以早即兩種物件攏叫鈕仔[liú-á]。我教電腦課个時，解說軟體个操作，攏講「tiám/tshi̍h即粒鈕仔」。即陣閣共想，做開關用个鈕仔，無論是實體个、抑是電腦軟體个，咱通叫做「鈕仔開關」[liú-á-khai-kuan]或者是「開關鈕仔[khai-kuan-liú-á]」，注意前三字愛變調。圓型个開關鈕仔，簡單叫做圓鈕[înn-liú]，四角型个，叫做四角鈕[sì-kak-liú]。

---

華語「除濕機」，我攏直接照字講 tî-sip-ki，一講，阮老母著聽有，嘛會凍接受。華語「吸塵器」，我嘛會講 khip-tîn-khì。汝若無中意[tìng-ì]，無，著講「khip-ing-ia--ê」。khip 勿講 suh，suh 是用儂个鼻、喙去 suh，物件用 khip 卡好，親像「吸石仔」[khip-tsio̍h-á]。

---

## 面冊網誌留言

Lûi Bêng-Hàn：  
góa khah kah-ì kóng bâ-khiúⁿ.

潘科元：  
Pháinn-sè, lí kóng "bâ-khiúnn" sī tsí guá thó-lūn ê sann-hāng ê tó tsi̍t-hāng? Án-ne kóng ê guân-in sī...?

Lûi Bêng-Hàn：  
sī vacuum.

Jūkhái Piãbér Lîm：  
Téng-ji̍t-á mā ū lâng lâi mn̄g "雙槓"

Supahmasike Leaau：  
Diaugorvs ganaf si Hanyiors-bangw leh gangw dah e yiorgorv.

潘科元：  
是。台灣講个 tiàu-ko (吊膏)是糊佇布裡个藥膏，囥予ta-tīng，欲用个時烘予燒軟才搭起去皮肉，thang吊粒仔膿抑是治筋骨痛疼[thàng-thiànn]。另外有講 tiàu-o 是佇古井邊上水[tshiūnn-tsuí]个設備。

Supahmasike Leaau：  
Quav zorbingz zingw dangangsv diauz vor sann'e, ah teqonnfz zingw dor wu huatdo diauz sannzab'ea liciannf fuditingsen ma wu huatdo zorz sannbaz'e a.

Jūkhái Piãbér Lîm：  
XD XD kóng tong-nî ah ~!^

潘科元：  
哇，汝做海陸个水鬼仔是毋？

Supahmasike Leaau：  
Quav veh gongs e yisuz msi dongniw sintez lua yongs du lua yongs, si le gongf huegui dnglai zitmas qiqenw bunsinfv dor si anne gongs ea. 🙂

潘科元：  
Kiànhui先，我想著矣。漳州腔：椅kuann、釣kuann，攏講 kuann，無分 kuainn 佮 kuann，所以汝佇即種意思無咧講 kuainn 个款？閣親像「做大官、門無關」攏是 kuann。毋閣漳州內部閣有方言差，這我就無詳細。

Teng Hongtin：  
😊

潘科元：  
Kiànhui先，實在足感謝汝！望汝tsia̍p-tsia̍p來共阮指教。

Yen-Po Chen：  
文尾个『吸』發音作『khip』抑是『suh』，我有無仝个看法。  
『khip』應該是『吸附在表面』，『吸附』个意思，
『suh』應該是『吸進去裏面』，『吸入』个意思，應該不限於口鼻。  
如『吸管』就是『suh 管』 , 毋是『khip 管』。

Khu Chùn Siâng：  
PTT舊文 leh 問，看 leverage 這詞一時未記咱安怎講就用 bar(u) 去想，尾仔想起來這詞咱在來有我有讀過，KIĀU撟--lah！

kiāu 撟 (1)用棒等撟物件。 (2)失敗了koh-khah奮發。 (3)秤竿翹。 (4)＝[kàn撟]。 (1)∼ 石頭; ∼ 開; ∼ 人ê頭路。 (2)∼ 起來。 (3)起勢hō͘你to真好--lah,你beh秤一 ∼ 亦會用--得。

Ah 一 ê 想卡無是「田撟仔」ùi 草地意思變「草地好額人」？草地無好額正常，加「仔」變好額無正常？

chhân-kiāu 田撟 (1)田庄人。 (2)趕出佃農來奪取伊ê khang-khoeh。 (1)我是 ∼∼ m̄-bat禮數。 (2)做 ∼∼ ē kò͘人怨。kiap-kà-tiûⁿ 劫較場 強奪斬首台ê囚犯。

\#kiāu撟 \#leverage \#槓桿 \#レバレッジ \#てこ装置
