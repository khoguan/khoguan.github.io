---
layout: post
title: 萬丹鄉媽祖廟佮萬丹國小个淡薄記持（兼回覆Koàn-Chhiū）
date: 2010-12-03 05:51:11 +0800
author: 潘科元
categories: [生活台文, 活咧]
---

<div class="mbl notesBlogText clearfix">
<div>
<p>（2010-11-12發表佇Facebook。共伊留一份蹛遮）</p>
<p>Ko&agrave;n-Chhiū 來寄話：「科元汝是萬丹人sio! 萬丹國小對面有一間廟, 萬惠宮, m知汝有tiaⁿ-tiaⁿ去boo? Hit間廟足出名, 是對場起, 正peng倒peng是兩e無仝e師父起e, 所以正peng倒peng雖然寸尺相仝, 但是花樣無仝. 我有專工走去看hit間廟. <a href="http://tw.myblog.yahoo.com/perennial-20071001/article?mid=34463&amp;prev=34827&amp;next=34250" rel="nofollow" target="_blank">http://tw.myblog.yahoo.com/perennial-20071001/article?mid=34463&amp;prev=34827&amp;next=34250</a> 」</p>
<p>Ko&agrave;n-Chhiū，二十年前咱拄熟似，汝著捌共我提起即層代。我真見笑，近廟欺神，無好好仔關心阮兜tshua̍h對面即間萬丹鄉上重要、上大間个媽祖廟个建築。晉前，我戇戇毋捌寶，問阮爸爸講，媽祖廟遐舊矣，哪會攏無重起，伊講管理委員會無咧用心經營。後來有汝个提醒，我轉去才卡要緊走去看詳細。我招阮叔伯小妹，tshuā阮兄迄个閣細漢个大囝做伙去。</p>
<p>迄tsūn媽祖廟已經開始改建，廟前搭架，廟內日光燈火hu&aacute;nn-hu&aacute;nn，壁堵予香煙[hiunn-ian]薰甲烏烏，幼路个雕刻彩畫看袂明矣。我徛佇大殿內，攑頭越來越去詳細共si&ograve;ng，比較分金[hun-kim]雙爿，斗仔[t&aacute;u-&aacute;]拱仔[ki&oacute;ng-&aacute;]東西，形體花草，設計完全koh樣，有影是對場作（即三字毋知按怎唸，扑算是 tu&igrave;-ti&ucirc;nn-tsoh）。</p>
<p>若一般个信眾，行入廟內，一心排金點香、下神託佛[hē-s&icirc;n thok-pu̍t]、抽籤跋桮，&agrave;nn腰跪拜，攏無咧hi&agrave;ng身攑頭、遮看遐相个，根本注意袂著伊建築个特色。我佇遐看不止久，小妹怹坐佇壁邊个椅li&acirc;u，幼秀个伊細聲仔講古予阮孫仔聽，扑算to亦講幾若站去，毋知伊即陣講到頂峘个佗一个圖矣？</p>
<p>離鄉閣上北，過真久，閣轉去看，厝ku&agrave;換過，頂峘迄三字萬惠宮个書法，予儂袂呵咾得。我入去踅一l&igrave;n，看著內內外外歸个翻新，舊个攏無去矣。最後，我踏出廟門，看著唯一保留椆咧个迄對老石獅。阮細漢定定peh起去石獅公[sai-kang]个尻脊骿，坦敧身對倒爿伸長手入去伊个喙空內，欲共迄粒石珠對伊li̍h-sai-sai个喙縫撈[lā]出來，li-li lo̍k-lo̍k，khi-khi kho̍k-kho̍k，卡按怎to差釐絲仔，撈袂出來。</p>
<p>（Ko&agrave;n-Chhiū，汝予我个網址，內底翕个萬惠宮是新形體，毋是舊規模。）</p>
<p>閣看過廟對面，萬丹國小个舊大門，彼是一座設計了非常有創意，全台灣扑算無塊通閣揣个大門。建築師對「文」--字發想，將「文」下底兩筆相叉[tshe]了後个線條拖長變形做大大闊闊个彎弓形，成做大門个出入口。後來，別位蓋濟學校个大門愈起愈氣派，總是，我毋捌看過有一間个設計像伊遮爾簡單雅氣閣有教育內涵个。</p>
<p>即个大門亦變做萬丹國小唯一保存我做囡仔讀冊个記持个建築，其他全部个校舍攏拆掉重起，教室區佮運動埕相對換。阮細漢用過，日本時代留落來个教室，內底个椅仔後壁有漆「萬丹公學校」个字。kh&agrave;m烏瓦个音樂教室，峘大个厝蓋下跤有蜂岫，我無因無端[b&ocirc;-in-b&ocirc;-tuann]，煞綴儂攑長竹篙，去共th&agrave;-th&agrave;落來，過身我一世儂懺悔。邊--仔一片[phi&agrave;n]花園，下課時間阮會走去挖塗香[th&ocirc;o-hiunn]、敕甜甜个花汁。亦有幾若欉好蔭ńg个大樹，學校定定叫阮查埔查某學生手牽手，蹛樹仔跤學練土風舞。庄跤囡仔畏儂tshiu，有儂會抾[khioh]幼幼短短个樹ue，兩个一儂ni̍h一頭，無愛予手 sio kha̍p著, 閣袂予老師發覺受氣。運動埕所有个運動設施，包括一座用橫kuainn 一支一支l&agrave;ng-phāng 接甲遠遠个鐵架，予儂離地gi&uacute;咧進退，訓練手骨力。我捌佮儂peh起去耍，對頂峘跳落來，雙跤後tinn攏tǹg傷。閣有彼足舊漚[kū-&agrave;u]，si&ucirc;nn leh-leh、臭kōnn-kōnn，風聲講其中某一間封起來个屎礐仔有鬼个便所厝，一切个一切全部對地面消失去矣。學校佇新教室大樓正面開一个新大門，舊大門變偏門。</p>
<p>萬丹國小改建，校園按怎重規畫，是照迄時屏東縣長伍澤元[Ng&oacute;o Ti̍k-gu&acirc;n]个phah-tat。伊讀師範、警官，最後閣提著工學博士，加入國民黨，學歷經歷完整。做甲省政府交通處長个時，連戰派伊轉鄉里[tńg hiunn-l&iacute;]，大尾鱸鰻鄭太吉縣議員扶伊，來佮想欲連任屏東縣長个蘇貞昌競選相殺。利用派系个矛盾，tshu&agrave;n行漚步，共政績極好个蘇貞昌做掉，換伍--个做縣老爺。鄭太吉後來開銃刣儂，h&ocirc;ng判死刑。伍澤元後來因為早前佇省府辦理四汴頭[s&igrave;-pān-th&acirc;u]个工程食錢，piak-khang，予法院判重刑，關入籬仔內。伊tsua̋n nǹg律法縫[lu̍t-huat-phāng]，申請保外就醫，走出來選立委，予伊選椆，繼續逍遙。閣連任才失敗，藉詞[tsi&agrave;-s&ucirc;]出國考察，phu-l&uacute;-su̍t，阿婆l&agrave;ng-k&aacute;ng走中國。過六、七年，伍澤元六十三歲，糖尿病gi&acirc;，佇上海死。</p>
<p>抑越頭轉來看蘇貞昌，伊i&aacute;u閣為台灣佇咧衝衝衝，選甲phīnn-phēnn喘。毋知台灣儂到底是知覺醒抑毋知醒，學會曉捌[bat]好歹儂抑袂曉？</p>
<p>萬惠宮即个對場作，是日本時代，萬丹个大好額儂李開湖[L&iacute; Khai-&ocirc;o]做媽祖廟个大總理[tāi-ts&oacute;ng-l&iacute;]个時，伊倡首[tshi&ograve;ng-si&uacute;]翻修个，當然伊出上濟錢。阮潘家迄陣雖然無好過，阮阿祖嘛有題緣[t&ecirc;-i&acirc;n]--幾圓。細漢个時，阮阿公捌專工tshuā我去看廟內壁邊石碑面頂，有阮阿祖姓潘[Phuann]、名朑[S&ecirc;]，ku&agrave;寄附幾箍銀刻佇遐。阮阿公雖然細漢佇公學校讀無幾工冊，捌無幾个字，著停學轉去共厝裡鬥作穡。伊對阮遮个囝孫仔即種佇生活中進行个教育，比啥乜攏閣卡寶貴。</p>
<p>李開湖个後生查某囝，有兩姐妹去日本留學，一个是佇早稻田大學。怹轉來台灣，後來攏無出嫁，蹛厝裡。Tann姐妹雖然年老，猶閣數念tsun-tsh&ucirc;n怹過往幾十年个視大儂。有好tsia̍h-mi̍h，會先排踮公媽龕[kong-m&aacute;-kham]頭前，袂輸視大儂i&aacute;佇咧按呢對怹講話，請怹享用。我捌綴一个佮怹相好个阿姆去怹个古店厝拜訪，叫怹阿姨，怹真歡喜，慇勤[in-kh&icirc;n]接待阮。佇大廳个水晶吊燈下[ē]，講著怹老父老母个&iacute;ng過，兩儂个面容不止光彩。</p>
</div>
</div>

