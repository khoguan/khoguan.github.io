---
layout: post
title: 出埃及矣
date: '2009-06-24T14:12:00.001+08:00'
author: 潘科元
category: 聖經
blogger_id: tag:blogger.com,1999:blog-6650897212567019772.post-8288924634504222163
blogger_orig_url: https://www.taigi.page/2009/06/blog-post.html
---

<p>(2009-06-24) 已經讀完〈創世記〉佮〈出埃及記〉。〈出埃及記〉愈看煞愈感覺儂講上帝其實是外星儂，毋是無影，冊裡線索不止濟。（有一本冊个冊名著是按呢寫，但是我並無掀起來看）</p><p>我是異教徒，讀這聖經，主要是欲學台語，無啥宗教的[tik]个虔誠，真歹勢。總是，我無予儂引tshuā，無讀儂个詮釋[tshuan-sik]，phīng家治个成見來讀。先老實將一寡感受佮聯想記落來，別日若眼界較開闊[khui-khuah]，悔悟[hué-gōo] íng時講出喙个罪愆[tsuē-khian]，會閣轉來遮求赦免。</p><p>上古著有濟濟種族，逐種族所拜个「上帝」各樣[koh-iūnn]，從中，以色列儂个上帝權能[kuân-lîng]極大，通隨意施恩典[si un-tián]、降災禍[kàng tsai-ē]予萬百姓[bān peh-sìnn]；亦通控制儂个心理佮腦智，無論是正面賜儂有聰明[tshang-miâ]、有知捌[tsai-bat]、予儂心有靈竅[lîng-khiàu]；或者是負面予儂个心 硬，刁工欲予怹來對抗上帝。這一切个行做[kiânn-tsuè]攏是上帝欲對儂顯明伊才是獨尊[to̍k-tsun]个上帝。</p><p>即个上帝，愛儂獻出種種个祭物[tsè-mi̍h]予伊，油、血、禽獸[khîm-siù]个肉、香料[hiunn-liāu]、貴金屬、寶石，伊可能需要遮个物質來製造、補充能量。</p><p>上帝个身軀佮伊个祭壇[tsè-tuânn]（製造能量个基地？核子[hi̍k-tsú]反應爐？），會射出強烈的輻射線[hok-siā-suànn]。地球儂若無遮[jia]無khàm，倚過去，現死。尤其是伊个面，輻射線上強，著準伊有用保護罩[tà]共汝遮咧，面對面sio相[siòng]，汝猶原看袂出伊个面孔[bīn-kháng]。</p><p>即个上帝，對伊家治个所行[sóo-kiânn]，有時亦會退悔[thè-hué]，親像伊看著家治創造出來个儂，生湠濟濟，儂儂為非糝做[uî-hui sám-tsò]，伊真後悔，歸氣攏共剿滅[tsâu-bia̍t]掉，重來。閣親像伊本底是定著欲予眾儂死，若有一个素常有聽趁[thiann-thàn]伊喙个儂去共伊姑情，伊嘛是會落軟，放煞--去。</p><p>上帝已經離開地球幾落千年久，繼續伊太空旅行个路站。但是伊迄當時賜福予以色列儂，用特別个輻射線改造怹个遺傳基因，甚至有鑲入[siunn-ji̍]生物性的電子線路佇內底，予怹到今[tann]猶[iáu]是代代出gâu儂，閣會通佮上帝佇外太空的智識資料庫做連線（年代太久啦，訊號無通好），成做地面上[tē-bīn-tsiūnn]，儂額無濟，但是上蓋有影響力个民族。</p><p>以上[í-tsiūnn]，攏是我個人个幻想，請毋通掠做正經。儂講，天機不可sia̍p-lāu，無通[thang]遐凊彩著予我講--著。</p>
