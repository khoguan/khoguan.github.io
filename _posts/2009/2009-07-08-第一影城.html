---
layout: post
title: 第一影城
date: '2009-07-08T04:43:00.001+08:00'
author: 潘科元
category: 心景 
blogger_id: tag:blogger.com,1999:blog-6650897212567019772.post-8936648923874175245
blogger_orig_url: https://www.taigi.page/2009/07/blog-post_8.html
---

<p>第一遍去台中車頭前个第一影城看二輪片。遐卡濟五色儂[ng&oacute;o-sik-l&acirc;ng]塊出入，佮萬代福卡濟學生囡仔有縒[tsua̍h]。</p><p>雖罔是車頭前、市中心，彼是一棟不止衰颯[sue-sap]个大樓。電梯g&aacute;m仔个縫--仔，一tsuā一tsuā，kha̍h真濟lah-sap，予我想著一般正常經營个百貨公司，會凍維持甲遐清氣，清潔人員个苦勞。</p><p>第一影城內底有八廳，十六支片（？）塊放送。一張票百一箍予儂看一工，半中tn̂g會使行出來，伸手盤予顧口--个tǹg一个印仔，出外lau-lau咧才閣入去看，算是不止利便。另外閣送飲料、磅米芳、撞球點數有个無个，彼我無用著。</p><p>影城內底个建設，有卡倚近定定佇我夢中出現个款式矣。總是，我想，夢中个戲園，古古，佮第一影城个舊舊，各樣。彼應該是我頂世儂所去的跡[jiah]。</p><p>下昏暗看兩齣，「守護者」、「橫山家之味[H&icirc;ng-san--ka tsi Bī]」。</p><p>戲園敗市嘛有年矣。第一影城儂客幾个仔，伊用種種个優待勉強弓椆咧，毋知會通t&ograve;ng到ti̍h時？</p><p>電影院扑算是一个烏暗个所在，即號半舊lo̍h个，閣卡是按呢。</p><p>啥事欲去看電影？</p><p>我个身、心，欲按怎安立？</p>
