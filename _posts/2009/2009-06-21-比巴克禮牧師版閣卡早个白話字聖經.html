---
layout: post
title: 比巴克禮牧師版閣卡早个白話字聖經
date: 2009-06-21 01:43:15 +0800
author: 潘科元
categories: [文獻, 白話字聖經]
---

<p>信望愛資訊中心有設一个「<a href="http://bible.fhl.net/new/ob.html" target="_blank">珍本聖經數位典藏查詢系統</a>」 个網站，收集真濟罕見閣珍貴的舊版聖經譯本。從中，《白話字聖經(舊約1927年，新約1930年)》即份資料特別引起我个注意。</p>
<p>伊舊約的部份，佮巴克禮牧師佇1933年出版的白話字舊約無共款[kāng-khu&aacute;n]。毋閣伊新約的部份，著佮巴牧師1916年个新約共款。無仝[k&acirc;ng]的舊約，是完全各樣[koh-iūnn]个翻譯，有真濟所在，值得咱將即兩版提來比較、學習、研究。扑算，這份1927年的舊約，是對十九世紀1884年馬雅各醫生整理出版个第一份白話字舊約全本一直翻印落來个。</p>
<p>巴牧師版，創世記 40: 20<br />K&agrave;u tē-sann ji̍t, sī Hoat-l&oacute; &ecirc; sinn-ji̍t,&nbsp; i uī ch&egrave;ng j&icirc;n-s&icirc;n p&acirc;i-siat i&acirc;n-sia̍h, tī chiah &ecirc; j&icirc;n-s&icirc;n &ecirc; tiong-kan, thai-k&uacute; chi&uacute;-ch&egrave;ng kap t&ucirc;-p&acirc;ng." （到第三日，是法老个生日，伊為眾人臣排設筵席，佇遮个人臣个中間，抬舉酒正佮廚房）</p>
<p>舊版，創世記 40: 20<br />K&egrave; sann ji̍t Hoat-l&oacute; sinn ji̍t pān i&acirc;n-sia̍h chhi&aacute;<sup>n</sup> hia &ecirc; j&icirc;n-s&icirc;n, ti&agrave;u chi&uacute;-ch&egrave;ng t&ucirc;-p&acirc;ng hōo in chhut ka<sup>n</sup>. （過三日法老生日辦筵席請遐个人臣，召酒正廚房予怹出監）</p>
<p>對以上个引文舉例，通看出，舊版个翻譯卡簡捷[k&aacute;n-tsia̍t]，所以全本的頁數801頁，比巴牧師版个1047頁減真濟。相對來講，巴牧師版著卡忠實於希伯來原文，伊有佇註跤解說講：「"thai-k&uacute;", 本文是 『扶起頭殼』」。但是按呢翻，實在不如舊版根據上下文个意思所翻譯个「召出監」清楚。</p>
<p>毋閣巴牧師版的標點卡講究，即點是大好--處。咱欲寫白話字的台文，標點著愛學伊按呢切卡幼咧，卡好讀。當然，巴牧師的標點用法，以咱現代个觀點，猶原有通改善的所在。</p>
<p>會凍有完整个台語白話字聖經通讀，實在是咱的大恩典。無閣再有比這閣卡大phō个台語文作品通學習矣。後來个教會人士，徛佇傳教个立場，遷就台語佇台灣个變化，姑不將著愛重新翻譯聖經，總是，以我个觀點，欲學習端的[tuann-tiah]、深刻个閩南語、台語，i&aacute;是著愛讀即種卡古早个資料，對遐吸收養分，通得著大啟示。</p>
<p>現代台灣儂會講，迄內底有足濟咱看無个「廈門話」，彼毋是「台灣話」。若照我塊看，除了幾个仔卡特殊个宗教用語佮物種品名以外，伊寫个語詞，我全部攏讀有。廈門話佮原本豐富完整个台灣話真正無仝个所在其實無怹想个遐濟。即馬个台灣儂看無、聽無，只是反映出咱个祖語一代不如一代佇塊流失，致到台灣話愈來愈倚近華語个慘境[tsh&aacute;m-k&iacute;ng]。</p>

