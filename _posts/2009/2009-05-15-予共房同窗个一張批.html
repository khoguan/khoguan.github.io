---
layout: post
title: 予共房同窗个一張批
date: '2009-05-15T23:16:00.008+08:00'
author: 潘科元
category: 心景
blogger_id: tag:blogger.com,1999:blog-6650897212567019772.post-1219973971614427673
blogger_orig_url: https://www.taigi.page/2009/05/blog-post_15.html
---

<p>楊大个：</p><p>真誠感謝汝遮爾好意，來共我通知同窗會个消息。即兩工我一直塊躊躇，欲去抑毋去&hellip;。即陣我拄對學校轉來，想欲寫mail予汝，才發現迄工抄落來个資料，留佇研究室無紮--轉來，可見我有夠無誠意，實在真不住。</p><p>做一个會計系的「叛徒」[puān-t&ocirc;o]，二十冬過去，講事業--mih無出脫，講學問--mih半桶屎，講家庭--mih無某無猴，有影是無一路取[b&ocirc; tsi̍t-lōo-tsh&uacute;]，講著會見笑死--去[--&igrave;]。</p><p>讀會計系的時，予汝真照顧，一直無共汝說謝。</p><p>有一暗，我對山跤起來，神經線相旆[sio-phua̍h]，入來寢室，面仔漚[&agrave;u]-tū-tū，歸箍儂si&agrave;ng咧眠床頂，過一睏仔，汝佮濱--a開始對喙講古，一个演廖添丁，一个學紅龜--个，汝一句去，伊一句來，兩个講著有夠suah-phah，我佇另外一爿个頂鋪[phoo]，聽甲tsuan9笑出來。予恁費神，感謝恁。</p><p>我卡有歲，煞卡毋捌代誌，言語行動，種種無檢點，親像踮寢室食薰，足無公德心，傷害恁个健康，予恁無爽快，真失禮。其他卡大條个，毋知閣有外濟咧。</p><p>阿姿是一个好學深思个查某囡仔，一年个時，伊定定問我一寡思想个問題，我即个草包，無才調應[&igrave;n]，只好幌頭[h&agrave;inn-th&acirc;u]。我捌去過台中怹兜拜訪，怹媽媽一直請阮著好好仔照顧伊。伊後來學業無順，我從來毋捌主動去揣伊，共伊關心一下，連伊轉過幾个系，我都毋知。</p><p>閣共班个時，有一遍，我想欲送伊一塊「新世界交響曲」，問伊捌聽過無，隔工，伊煞挓錄音帶來欲借我，我想欲送伊个物件tsuan9無送出去。我有一个屜仔[thuah-&aacute;]，屜--開，內底攏是伊送我个物件。我正港是一箍無血無目屎个柴頭。</p><p>有欲予恁兩个千金學鋼琴無？細漢學音樂，直正蓋要緊。毋是欲靠彼食飯，是欲予囡仔一世儂攏有通[thang]消th&aacute;u怹个情緒，提昇怹个精神，佇即个偓促[ak-tsak]甲走無路个世界，閣有一个抽退个所在。</p><p>嫂--a扑算會曉彈鋼琴，親子同齊來享受音樂，是上幸福个代誌。父母若攏無基礎，趁即个機會佮囡仔做伙成長，是上蓋好个。</p><p>明仔載我會閣去阮學校，指導學生修改畢業作品。同窗會我著無去矣。閣二十年後，恁若閣有辦同窗會，我若閣有佇即个塵世，才拜託恁閣共我通知--一聲，我若行會t&iacute;n動，著會來參加。即擺个聚會，若有方便，才勞煩汝轉達我對恁逐家个感念佮祝福。</p><p>科元</p>

<div>
  <audio controls>
    <source src='https://drive.google.com/uc?export=download&id=1zTrI7frvxzapre3PM7b0U2HZpsSVh0As' type='audio/mpeg' />
  </audio>
</div>
