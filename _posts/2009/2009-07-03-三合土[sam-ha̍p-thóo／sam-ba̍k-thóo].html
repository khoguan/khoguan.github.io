---
layout: post
title: 三合土[sam-ha̍p-thóo／sam-ba̍k-thóo]
date: 2009-07-03 01:52:26 +0800
author: 潘科元
categories: [呼音, 台語呼音、腔口(口音)]
---

<p>卡早有「三合土」个講法，是石灰[tsio̍h-hue]、塗、沙 tshiau水kap做伙个kh&ograve;ng-ku-l&iacute;。「三合土」正音是sam-ha̍p-th&oacute;o，總是，有縒音[tsua̍h-im]講做 sam-ba̍k-th&oacute;o。即號縒音个音韻程序(phonological process)來共伊分拆(hun-thiah)--一下。</p>
<p>前字sam韻尾-m，對後壁个聲母 h 造成「順同化」个作用。照講，上直接个，著是 h- 變做 m-，但是台語个音節結構有一項限制，閉尾韻頭前个聲母袂用得是鼻音 m- / n- / ng-，亦著是 *m/n/ng + V + m/n/ng/p/t/k，致到佇遮 h- 袂使直接變做 m-，愛棄捒鼻音，變做 b-。</p>
<p>按呢著變做 sam-ba̍p-th&oacute;o？總是，台語个音節結構閣有一个限制，唇音聲母袂用得搭配唇音韻尾个閉尾韻，亦著是 *p/ph/b + V + m/p。所致 ba̍p 愛改做其他个韻尾，佇遮，伊是變做 ba̍k，符合台語个音節規律。</p>
<p>最後个問題，ba̍p若變做ba̍t，按呢伊个 -t 韻尾佮上尾字 th&oacute;o 个 th 聲母共款發音部位：sam-ba̍t-th&oacute;o，咁毋是閣卡 tah-bā 咧？是按怎 ba̍p i&aacute;是欲變做 ba̍k，毋變做 ba̍t？</p>
<p>即點卡僫說[sueh]。若完全用音韻學个角度來解說，勉強是按呢：佇喙口頭前个唇音佮佇後壁个舌根音，即兩種前後部位个音，顛倒關係卡密切，卡tsia̍p互相變來變去，煞l&agrave;ng過中央个舌尖音。這毋但是台語，世界其他个語言，嘛有即種現象。</p>
<p>以台語來舉例，親像孫悟空sun-ngōo-khong，縒音變做sun-mōo-khong，舌根音聲母 ng- 變做唇音 m-，毋是舌尖音 n-。現清頭前「孫」--字，是-n韻尾，伊嘛無變做 sun-nōo-khong。</p>
<p>總是，這有反例，卡無說服力[su&egrave;-ho̍k-li̍k]。</p>
<p>無定其實嘛有儂講 sam-ba̍t-th&oacute;o。</p>
<p>台語卡濟逆同化，卡罕得有佇遮討論个順同化。其他个漢語扑算亦是按呢。</p>

