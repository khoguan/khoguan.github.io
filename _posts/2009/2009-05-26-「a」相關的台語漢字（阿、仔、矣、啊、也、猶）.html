---
layout: post
title: 「a」相關的台語漢字（阿、仔、矣、啊、也、猶）
date: 2009-05-26 16:24:00 +0800
author: 潘科元
categories: [漢字, 台語漢字探討]
---

<p>話頭：這篇文主要的對象是阮系裡大一「台語文習作」課的學生，怹是初學者，驚了怹會學甲花去，所以要求怹攏愛寫教育部的台灣閩南語推薦用字。所擺這篇所用的漢字，若是推薦用字400字在內的，就攏照伊建議的寫法，除了第三人稱複數彼个 in，電腦拍袂出來，改用「怹」以外。但是，這个網誌其他的台語文，並無完全按照推薦用字，這點請注意。</p>

<p>2009-05-26 第一版：</p>
<p>"A"這个音，是全人類無分種族，上蓋自然的人聲。優美古老的Ho̍h-l&oacute;台語，就充份利用著這个上好呼的聲音，加上聲調懸kē長短的變化，產生出濟濟的話語。其中，有實詞也有虛詞。</p>

<p>先簡單講一下仔實詞的例。「雞鴨(ke-ah)」、「烏鴉(oo-a)」，鴨(ah)佮鴉(a)是兩種無仝款的鳥類，烏鴉喙(oo-a-tshu&igrave;)，若烏白唸，講做烏鴨喙(oo-ah-tshu&igrave;) ，彼正實是笑破人的喙。壓霸(ah-p&agrave;」的「壓」佮鴨仔的「鴨」嘛無仝。</p>

<p>閣來講虛詞的部份，這是本文的重點。</p>

<p>一、人名詞頭「阿(a-)」，第一聲，實際愛變調變做中調a22。親像「阿君、阿華、阿玉、阿扁、阿珍、阿義」。</p>

<p>二、人名詞尾「--仔(--&aacute;)」，愛唸隨前變調輕聲，這是接佇人名後壁的語氣詞，通常是對家己人、熟似人塊叫的。親像「君--仔(Kun--&aacute;)、阿君--仔(A-kun--&aacute;)、玉--仔(Gio̍k--&aacute;)、阿玉--仔(A-gio̍k--&aacute;)、吉--仔(Kiat--&aacute;)、阿吉--仔(A-kiat--&aacute;)」。這項，目前教育部並無公告漢字按怎寫。</p>

<p>三、小稱詞尾「仔(-&aacute;)」，唸本調第二聲a31，表示一類物件內底較細項、較細隻、較無重要的，親像「狗仔(k&aacute;u-&aacute;)、豬仔(ti-&aacute;)、囡仔(g&iacute;n-&aacute;)、廟仔(biō-&aacute;)、歌仔(kua-&aacute;)」。或者是看輕人的時所加的詞尾，親像「客人仔(Kheh-l&acirc;ng-&aacute;)、查某人仔(tsa-b&oacute;o-l&acirc;ng-&aacute;)、台灣仔(T&acirc;i-u&acirc;n-&aacute;)、大陸仔(Tāi-lio̍k-&aacute;)、做戲仔(ts&ograve;-h&igrave;-&aacute;)、愛吼仔(&agrave;i-h&aacute;u-&aacute;)」。或者是蓋親密塊叫人所用的詞尾，親像「阿君仔(A-kun-&aacute;)、阿玉仔(A-gio̍k-&aacute;)、阿吉仔(A-kiat-&aacute;)」，</p>

<p>請斟酌比較第二佮第三種的差別，彼漢字分袂出來（有人將第二種的寫做「也」--字），但是台羅會使勉強用一般的單連字號佮輕聲的雙連字號來分。我個人塊寫頂面第二種的時，規氣攏直接寫台羅。</p>

<p>這个「仔」閣有用來表示較少的數量、較輕的程度、較短的時間，親像：拍兩下仔球、看一下仔冊、睏一時仔（「仔」本調）、睏一時仔久（「仔」變調做a33）。以上是照一般的變調規則去變。另外，嘛定定會變輕聲，親像「先睏一下仔。Sing kh&ugrave;n--tsi̍t-ē-&aacute;」「仔」變輕聲a11。閣像講：「球凊彩仔拍兩下仔。Ki&ucirc; tsh&igrave;n-tsh&aacute;i-&aacute; phah--nn̄g-ē-&aacute;.」，其中第一个「仔」是一般變調變做a33，第二个「仔」是輕聲變調變做a11。</p>

<p>閣有，兩字重疊[t&icirc;ng-tha̍h]的副詞，往往加一个「仔」塊用。像「寬寬仔(khuann-khuann-&aacute;)是、ta̍uh-ta̍uh仔行」。</p>

<p>四、infix（中綴）「仔(-&aacute;-)」，實際唸變調懸調a33。這有的是佮頂段第三種仝來源的小稱詞，親像「狗仔囝(k&aacute;u-&aacute;-ki&aacute;nn)、鳥仔岫(tsi&aacute;u-&aacute;-siū)、歌仔戲(kua-&aacute;-h&igrave;)、枝仔冰」，有的是u&igrave;其他的詞素走音的結果，親像「爸仔囝 (pē-&aacute;-ki&aacute;nn)」是「爸佮囝」的變音，「明仔載(b&icirc;n-&aacute;-ts&agrave;i)」是b&icirc;n-tu&agrave;nn(旦)-ts&agrave;i的走音。為著簡化方便起見，漢字嘛寫做「仔」。</p>

<p>閣有其他變做a33个詞，親像「驚了(li&aacute;u)怹會花--去」，變做「驚&aacute;(a33)怹會花--去」；「無要緊(b&ocirc; i&agrave;u-k&iacute;n)」變做「無&aacute;(a33)緊」。像這，寫音標較合式。</p>

<p>五、句尾完成助詞「矣(--ah)」，愛唸隨前變調輕聲。親像「生矣。Senn--ah.」、「來矣。L&acirc;i--ah.」、「水滇矣。Tsu&iacute; tīnn--ah.」、「去矣。Kh&igrave;--ah.」、「走矣。Ts&aacute;u--ah.」、「你洗好未？好矣。L&iacute; s&eacute; h&oacute;--buē? H&oacute;--ah.」「三兩下手，就解決矣。Sann-nn̄g-ē-tshi&uacute;, tio̍h k&aacute;i-kuat--ah.)」「阮某有矣。Gu&aacute;n b&oacute;o ū--ah」</p>

<p>六、句尾補足語氣詞「啊(ā)」，攏念中調。「咱來去耍？好啊。L&aacute;n l&acirc;i kh&igrave; sńg? H&oacute; ā.」「你有錢無？有啊。L&iacute; ū ts&icirc;nn--b&ocirc;? Ū ā.」</p>

<p>七、感嘆詞「啊(&agrave;/ah)」，看口氣，有時唸kē調，有時唸特別的中降調a21，兩種攏愛拖較長音來講。唸kē調的例：「阿狗啊，緊來啦。A-k&aacute;u &agrave;, k&iacute;n l&acirc;i lah.」，請比較「阿狗--仔敢有來？A-k&aacute;u--&aacute; k&aacute;m ū l&acirc;i?」。唸中降調的例：「做人愛認份啊。」「啊！這就是人生啦！」</p>

<p>請進一步比較第二、第三佮第七種佇人名後壁的差別：第二種是：阿君--仔(A-kun--&aacute;)敢有來？第三種是：阿君仔(A-kun-&aacute;)你有想我--無？第七種是：阿君啊(A-kun &agrave;)，我咧講，你有咧聽--無？</p>

<p>八、句中連接詞「抑(&aacute;/ah/iah/a̍h/ia̍h)是」，「或者是」的意思。「你是人，抑是鬼？」「U&igrave;遮去抑是u&igrave;遐去攏會使。」</p>

<p>九、副詞「也(iā/ā)」，實際塊講，變調變kē調。「你是人，我也是人。」「海水會焦，石頭會爛，我對你的愛也是袂改變。」</p>

<p>十、時間狀態的副詞「猶(i&aacute;u/i&aacute;/&aacute;)」，表示「仍然」的意思，實際變調變懸調。「橐袋仔猶偆五箍。」「失敗十擺，伊猶是毋放棄。」「三十年無連絡，我<b>猶閣</b>(i&aacute;-koh)無共你放袂記」。請比較「三十年無連絡，我<b>猶原</b>(i&ucirc;-gu&acirc;n)無共你放袂記」。</p>

<p>十一、句頭/句中助詞「ah/iah」，表示意思的轉折，實際變調變做降調a31或者是懸調a33。目前教育部無推薦寫佗一字漢字，暫時寫台羅就好。「阮欲去看電影，ah你咧？」「 Ah都功課無寫了，毋敢綴(tu&egrave;)恁去看電影。」</p>

<p>十二、句頭助詞「ā」，親像文言「豈」、華語「哪裡&hellip;」的意思，實際變調變低調。這字佮第十一種仝款情形，先寫台羅就好。「豈有此理」，就是「Ā有這號道理。」「人來就好，ā著遐工夫，閣紮(tsah)伴手來。」</p>

<p>以上，若是會曉講台語的人，攏真自然著會曉分，但是一旦欲寫，若無一个全面觀照，分析歸納的能力，就會寫甲li-li-lak-lak。請各位用心比較研究，好好仔體會台語的精妙。L&oacute;o-la̍t.</p>

<div>
  <audio controls style="width: 100%;">
    <source src='/assets/audio/20090526/a-siongkuan-hanji.mp3' type='audio/mpeg' />
  </audio>
</div>
