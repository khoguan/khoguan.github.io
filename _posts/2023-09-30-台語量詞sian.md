---
layout: post
title: '台語量詞"sian"个用法佮位階，兼論教典義項順序不當'
date: 2023-09-30
author: 潘科元
categories: [語詞, 台語語詞探討]
tags: [廈英大辭典, 臺日大辭典, 教育部台語辭典]
---

## 量詞 sian 寫做「身」實用上無理想

台語量詞 sian，主要用做「尪仔、神像」等等个量詞（單位詞），教典漢字寫「身」\--字。
sian 有可能是【身 sin】个特殊白話音，就親像【信 sìn】有特殊白話音 siàn 仝款，
時常用佇疑問句佮否定句，像「汝欲siàn\--毋？」「我毋siàn」。

但是教典註明「身」唸 sian 只是「替」（代替字），就表示伊無承認 sian 是「身」
个白話音。Kà 是按呢，用「身」來表示 sian 就無啥理想矣。

比在咱看著一篇台文寫著「規身澹漉漉」，按呢到底是愛唸 sin 抑是 sian 咧？
通常是唸 sin 無錯，就是咧講某儂規身軀澹漉漉。不而過，也是有機會唸做 sian 啊，
像講「早起布尪仔提出去扑扑咧，乘紲曝日。下晡雨來袂赴收，煞沃甲規身[sian]澹漉漉。」

以上个例，「身」字若咧講儂，唸 sin；若咧講尪仔，唸 sian。但是有較僫決定个例，
可比講：「伊最近koh樣koh樣，不時一身 tshāi-tshāi。」遮雖然是講儂，但是著唸
sian，將儂暗喻做尪仔。雖然較自然个講法是「一个儂 tshāi-tshāi」，但是
「一sian tshāi-tshāi」也無算毋著。

話講倒轉，現代儂對寵物（包括生物佮非生物）往往感情 hē 真重，袂輸是親儂仝款，
所以講伊所愛个布尪仔「一sin澹漉漉」就真四常。

按呢益發[it-huat]顯明 sin 佮 sian 攏寫做「身」字，讀者佮作者个呼音認知真容易相出路，
建議直接寫羅馬字 sian 就好。

### 講儂个時「一sin」vs「一sian」

若用來講儂，**tsi̍t-sin** 比 **tsi̍t-sian** 捷用濟咧（台日典收前者做一條目，後者就無），
而且有真濟 sio配搭个套語佮俗語，值得咱學習。總是，本文是討論 sian，所以無閣抄錄。
請參考[台日典下冊p.209圖檔](https://taigi.fhl.net/dict/gm.php?fn=B/B0255.png){:target="_blank"}。

## 量詞 sian 佇無仝詞彙範疇有無仝个位階

佇「尪仔、神像」个詞彙範疇當中，講「一sian布袋尪仔」正確，無問題；
但是若欲講「一 sian 土地公／關公／媽祖……」就愛細膩，即種講法佇各種宗教活動个場合，
真容易犯儂嫌，著講「一尊[tsun]」某某神明。這就是將有形个「神像」佮
無形个「神明」个界線含糊化个一種表達法。

我細漢个時，本來干焦知影「一sian神（像）」，後來才學會曉講「一尊神（像）」，
這也是我佇語言方面漸漸社會化个一種經驗。

閣來，若是佇「魚、蛇、蟲……」个詞彙範疇个時，講「一尾魚、一尾蛇、一尾蟲」
攏是標準講法。其中，佇各種長長、軟身个蟲當中，無論講「一尾杜蚓」、
「一尾刺毛蟲」、「一尾蜈蜞」攏無問題。獨獨「蠶仔」，除了「一尾」以外，
有較雅氣个講法，叫做「一 sian 蠶仔」。

可能是因為「蠶仔」較貴氣，會經絲[kenn/kinn-si]，儂抽絲來織出綾羅綢緞
[lîng-lô.-tiû-tuān]，裁縫高貴衣裳[i-tsiûnn]。針對即種經濟價值真懸个蟲，
才有專屬个，表示特別敬意个量詞，這就是語言所反映个文化特色。

也就是講，「一sian神明」，不雅；「一sian蠶仔」，雅。佇無仝个詞彙範疇，
台語量詞 sian 表現出無仝个敬意佮雅氣个位階。

### 「蠶仔」台語至少三種講法

「蠶仔」有講 tshâm-á、變音 thâm-á（家母就是按呢講）；另外也有講 niû-á，
漢字著另外寫，一般寫做「娘仔」。教會公報有 6 篇文寫著 chhâm-á，其中有 2
篇用括號註明講有儂叫做 niû-á。教會公報另外有一篇單獨提起 niû-á（1926.11,
500 koàn, *Kî-tó ê Chó͘-tòng*），引用如下：

#### 「娘仔」文例

> Bô sìn-sim ê kî-tó, sī ná chhun-thiⁿ ê niû-á teh kiⁿ-khok, ka-kī chó͘-tòng ka-kī.
{: .prompt-tip }

伊寫講「無信心个祈禱，是ná春天个娘仔咧經觳，家己阻擋家己。」台語「經觳」，
華語「結繭」。**kinn/kenn-kok** 是真好个台語詞，台日典、教典攏無收著，但是台日典有
「娘仔殼」，教典有「娘仔觳」，是仝一个詞 **niû-á-khok**，只是 khok 个漢字寫無仝，
佇遮採用教典寫法來寫「經觳」，因為寫「殼」若無標音，一般儂干焦會曉唸做 khak 爾爾。

教會公報迄篇〈祈禱个阻擋〉寫「娘仔咧經觳，家己阻擋家己」，意思就是文言成語
「作繭自縛」（tsok-kián.-tsū-po̍k）。佇《新編華台語對照典》，「作繭自縛」
對應个台語有：「家己用索仔溜[liù]頷頸、提索仔縛家己、鑄[tsù]銃扑家己、
鑿枷[tsha̍k-kê]家己舉[gia̍h]。」其中「鑿枷家己gia̍h」改做「鑿枷家己夯[giâ]」較著，
因為是講「夯枷」，毋是「gia̍h枷」，台日典通做證。

本小節離題，後日若有關係「蠶仔、娘仔」較濟个台語資料，我才摘出去獨立做一篇。

## 教典【身 sian】釋義檢討

[教典【身 sian】單字詞](https://sutian.moe.edu.tw/zh-hant/su/3392/){:target="_blank"}，
總共收列四个義項，如下：

> 1. [量詞] 計算人的單位。通常只用單數「一身」(tsi̍t sian)。
> 2. [量詞] 計算神像的單位。[近義] 尊(tsun)
> 3. [量詞] 計算戲偶、玩偶的單位。
> 4. [量詞] 計算蠶隻的單位。
{: .prompt-info }

教典一方面用[替]字表示無承認「身」是 sian 个本字， 但是伊咧決定義項順序个時，
敢哪又閣認定講：『sian 就是來自「身」字，「儂身」个意思就是 sian 个本義，
所以「計算人的單位」著愛排做前』。

我認為伊即種義項排列無對同[tuì-tâng]。咱查廈英大辭典(1873) p.431 **sian** 條目
（將原冊韻母 -ien 拼法改做後來个教羅 -ian，免得將來僫搜揣我家己个網誌）：

### 廈英典 sian

> **sian** [R. sin, the body, =col. seng], (C. sin), classifier of idols,
> ancestral tablets, etc. **siang-chhiú phi-sian**, arms stretched out, as in form
> of a cross. **bā-hio̍h phi-sian**, id.  **chi̍t-sian-pu̍t**, one (Bud.) idol.
> **chi̍t-sian kong-pô**, one ancestral tablet. **thǹg kàu-chi̍t-sian náⁿ
> liû-pu̍t\--nihⁿ**, said in scolding a naked child.
{: .prompt-tip }

廈英典認為「身」字是 sian 个白話音。

### 台日典 sian

閣看臺日大辭典(1931)上冊 p.683，網路台譯版
（釋義佮例句漢字我有修改予伊較符合原冊）：

> 【身 sian】解釋：(1)尪仔、神像等等ê助數詞。 (2)反身伸長身軀。  
> 例句：(1)此[tsit] ∼ 尪仔；一 ∼ 佛[pu̍t]；一 ∼ 公婆。
> (2)嬰仔 ∼ beh hōo 人抱；蛇頭 ∼\--起來；khiā頭前\--ê m̄-thang ∼\--起來。
{: .prompt-tip }

其中釋義(1)个例詞「一sian公婆」个意思是指一塊公媽牌。另外，釋義(2)是動詞，
真心適个用法，佇遮無討論。

### 廈英典、台日典佮我个語感有貫串

照廈英典、台日典所記佮我本身个語感來排比，其中个筋脈有貫串：
廈英典講 sian 是神像(idols)、公媽牌(ancestral tablets) 等等个量詞；
到台日典就變做先列尪仔，才列神像，表示 sian 佇日本時代个台語，
已經變做較捷用來做「尪仔」个量詞，但是猶原會使得用佇神像。
這正正有合我个語感。

### 教台典"sian"前三義項个順序不當

按呢咱就了解，教典將「計算人的單位」列做【身 sian】个第一義項，
實在無妥當，即種用法个出現率絕對無「○身尪仔」遐懸，而且做「尪仔」个量詞个時，
sian 無論用啥乜數目（正整數）攏無問題。但是用佇〔計算人的單位〕，教典特別注明
〔通常只用單數「一身」〕，可見這就是一个較罕用閣用法真受限个義項。教典全名
《教育部臺灣閩南語常用詞辭典》，伊个體例有明文規定：常用義項著愛排做前。

閣來，教典【身 sian】个第二義項是計算神像个單位，第三義項才是計算
〔戲偶、玩偶〕个單位。按呢毋是比台日典較古早（=落伍）去矣？台日典是將
「人形」（にんぎょう，就是台語尪仔）列佇「偶像」（ぐうぞう，就是台語
神像）个頭前。1931年个台日典煞比二十一世紀个教台典較合我个語感，
教典應該將第二、三義項交換順序，而且將「計算人的單位」徙做第三義項。

### 教台典"sian"釋義个可取點

話講倒轉，教典也毋是無一路取，伊將「神像」佮「戲偶、玩偶」
拆做兩義項，an 就袂䆀。sian 做「神像」个量詞个時，教典才有列近義詞「尊」；
若做「尪仔」个量詞，伊就無近義詞「尊」。也就是講，「一sian土地公」
會用得講「一尊土地公」，基本意思仝款，風格（正式度、尊敬度）有差爾爾；
但是「一sian布尪仔」一般就無應該講「一尊布尪仔」。教典拆做兩義項个做法
就會用得對應即種差別。可惜教典單字詞「尊」並無收列量詞个義項！

## 附記

即篇本底昨昏著愛寫，因為昨昏暗頭疼，一時失志，煞無堅持來寫。  
即篇因為較長，著寫較久，今已經閣過一工矣。

