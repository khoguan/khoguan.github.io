---
layout: post
title: 佇林建輝先生个網誌所留
date: 2006-05-28 11:38:58 +0800
author: 潘科元
categories: [四句連（四句聯）]
tags: [四句連]
---

<p>林兄講古足紲扑<br />話語氣口真食膠<br />人情義理共咱教<br />梟心報應食袂凋</p><p>(lim5-hiann1 kong2-koo2 ciok4 sua3-phah4<br /> ue7-gi2 khui3-khau2 cin1 ciah8-ka1<br />jin5-cing5 gi7-li2 ka7 lan2 ka3<br />hiau1-sim1 po3-ing3 ciah8 be7 ta1)</p><p>漳州儂林建輝先生佇伊个<a href="http://blog.yam.com/limkianhui" target="_blank">網誌</a>有一篇〈<a href="http://blog.yam.com/limkianhui/archives/1035638.html" target="_blank">沈東京浮福建，救蟲呣通救儂</a>〉，閣有錄音通聽。頂日仔我看了、聽了，著留一葩四句連共呵咾。另外我閣補充一句俗語：「救蟲 ngiau7-ngiau7趖(so5)，救儂無功勞」。</p><p>聽講中國迄爿孤伊一个有塊寫閩南語个blog。雖是孤門獨市，毋閣儂伊个貨品質不止儹。台灣塊卜失傳个話，伊閣會曉講，一句紲一句，講甲親像竹管倒豆(tik4-kong2 to3-tau7)，內容个深度佮闊度嘛攏真有。我綴伊無bue2-cue7。</p><p>我是恐龍，最近拄知影伊即个網誌，無外久，伊煞扑退童鼓(the3-tang5-koo2)，<a href="http://blog.yam.com/limkianhui/archives/1595547.html" target="_blank">宣佈</a>講卜暫時離開網路世界，東時轉(tng2)毋知影。</p><p>我罕得佇台灣拄著一个會凍佮伊做伙討論台語智識个儂，即个林先生所寫个物件，予我足想卜佮伊好好仔交流一下。無奈何(bo5 ta7-ua5)，我閣留一首四句：</p><p>拄才知影汝網誌<br />無疑汝卜來相辭<br />歸山寶貝搤袂離<br />聽候君轉月閣圓</p><p>(tu2-ciah4 cai1-iann2 li2 bang7-ci3<br /> bo5-gi5 li2 beh4 lai5 sio1-si5<br />kui1-suann1 po2-pue3 iah4 be7 li7<br />thing3-hau7 kun1 tuinn2 gueh8 koh4 inn5)</p><p>伊是漳州儂，所以「轉」字我注 tuinn2 个音，台灣即爿个漳州腔真儕儂，「轉來」是講 tun2--lai5，這是自 tuinn2 變音來个。鼻母音 inn 變鼻輔音(hu7-im1) -n。這佮後壁字个聲母 l- 發音部位个同化作用有 ti7-tai7。</p>
