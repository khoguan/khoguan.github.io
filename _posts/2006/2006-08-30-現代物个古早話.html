---
layout: post
title: 現代物个古早話
date: 2006-08-30 20:36:11 +0800
author: 潘科元
categories: [語詞, 台語語詞探討]
---

<font size="+0"><p>「現代物(mih8)个古早話」！恁逐家共看咧，即箍作者號甲即 lo7 題目，看有 thian1-thoh8 無？ Ka3是現代物，古早儂哪會知影先共號一个名起來囥？咁講古早个台灣儂有迄 lo7 未卜先知 (bi7-pok4 sian1-ti1)个，嘛有做台語版个燒餅歌？</p><p>啥麼是現代、啥麼是古早？對咱這 無捨施 (bo5-sia2-si3) 个台灣文化佮台灣話來講，有影毋是現時个淺儂想个遐爾簡單。</p><p>Chocolate 北仔話是【巧克力】，這算是現代物，漚古(au3-koo2)个台灣話無話通講，姑不將著愛趁(than3)姻北仔講 &quot;chiau7-kho3-li2&quot;？</p><p>大正十一年（西曆1922年）台灣總督府專賣局出版个《專賣局台灣語典》冊後壁有 140 頁个「單語類集」，內底有 Chocolate 个台語，叫做 &quot;ci1-ku1-lat8&quot;，編者將漢字寫做「芝車力」。</p><p>英語 cider，迄陣个台語叫做「使撈水」(sai2-la7-cui2)。毋知即个 sai2-la7-cui2 是有酒精分个 phong7-ko2酒 抑是 phong7-ko2-se1-tann2 （【蘋果西打】）。Ka3-na7叫做「水」，poh4敢是 phong7-ko2-se1-tann2。</p><p>Brandy 是「不懶池酒」(put4-lan2-ti5-ciu2)。</p><p>Whisky 是「委氏記酒」(ui2-si7-ki3-ciu2)。</p><p>Coffee 叫做「珈琲茶」(ka1-pi1-te5)。</p><p>Bread 叫做「麵包」(mi7-pau1)，毋是 phang2！</p></font>

