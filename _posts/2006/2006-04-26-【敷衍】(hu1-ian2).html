---
layout: post
title: 【敷衍】(hu1-ian2)
date: 2006-04-26 13:53:19 +0800
author: 潘科元
category: [台語聲韻調, 台語語詞探討]
---

<p>【敷衍】(hu1-ian2,「衍」嘛有讀做 ian7)个意思，看款情形，相應个台語口語詞大概有即幾種：</p>

<p>一、言語上無認真个回答：「凊彩應應咧」(chin3-chai2 in3-in3 le0)</p>

<p>二、用言語將代誌應付過去：「讕」(nua5), 「讕」有當時仔是凊彩揣一寡話來應，有當時仔是真有技巧个應話，目的共款：將眼前个難關應付過去。親像講：「我予汝袂讕--得」gua2 hoo7 li2 be7 nua5--tit4,「儂卜來討錢，小共伊讕一下」lang5 beh4 lai5 tho2-cinn5, sio2 ka7 i1 nua5--cit8--e7。「讕」無一定是歹意，為著卜安搭對方个情緒，想一寡話來講，嘛是「讕」：「囡仔吵卜綴，老母共讕--過」gin2-a2 cha2 beh4 tue3, lau7-bu2 ka7 nua5--kue3。《台日大辭典》（以後簡稱做《台日典》）nua5 即个單音，無收著即種意思；抑(iah4)陳修先生个《台灣話大辭典》（以後簡稱做《陳詞典》）有收。毋閣《台日典》有「攔頭」nua5-thau5；《陳詞典》寫做「讕頭」，下一段會說明。</p>

<p>nua5 另外有阻擋个意思，即陣，寫做「攔」，佮「讕」有分別。「儂塊相扑，去共姻攔攔--咧」lang5 teh4 sio1-phah4, khi3 ka7 i1 nua5-nua5 le0，用著「攔」个台語詞，台日典收袂少：「攔閘」nua5-cah8、「攔止」nua5-ci2、「攔阻」nua5-coo2、「攔--去」nua5--khi3、「攔--開」nua5--khui1、「攔轎」nua5-kio7、「攔路」nua5-loo7、「攔頭」nua5-thau5。「攔頭」照《陳詞典》寫做「讕頭」卡好，是「讕」个雙字詞－－「免塊讕頭」著是「免塊讕」。嘛會使閣加動詞「起khi2」字－－「伊閣塊起讕頭矣」i1 koh4 teh4 khi2-nua5-thau5=a0。</p>

<p>攔阻儂相扑、扑儂，嘛有講「佔」ciam3－－「老父摃囝，老母來佔」lau7-pe7 kong3-kiann2, lau7-bu2 lai5 ciam3；《台日典》閣有一个例「冤家出刀，無人敢佔」uan1-ke1 chut4-to1, bo5 lang5 kann2 ciam3。</p>

<p>三、一時敷衍過去，度過難關，閣有講 thuah4。親像「佮伊thuah4」kah4 i1 thuah4、「我予汝袂thuah4--得」gua2 hoo7 li2 be7 thuah4--tit4。</p>

<p>thuah4 閣有忍耐痛苦，度過難關个意思。像講「病儂 thuah4 節季(氣)」penn7-lang5 thuah4 ceh4-kui3 (khui3)。「即關 thuah4 會過，食到百二歲」cit4-kuan1 thuah4 e7 kue3, ciah8 kau3 pah4-ji7-hue3。</p>

<p>thuah4个漢字，《台日典》寫做「拖」，但是音無真合，「拖」是第一聲 thua1。thuah4 有可能是「脫」thuat4 个白話音。但是寫做「脫」字，若無特別注意，恐驚儂攏會讀做 thuat4。</p>

<p>敷衍對待，華、台語通用个講法著是「應付」(ing3-hu3)。毋閣「應付」無一定攏用敷衍个態度，嘛是會凍用心應付任何代誌，等一是「對付、面對」个意思。抑(iah4)若是講「汝欠用啥，我攏應付汝甲到」li2 khiam3-ing7 siann2, gua2 long2 ing3-hu3 li2 kah4 kau3，即兮應付，是滿足對方个需要个意思。即種情形，華語卡無講「應付」。共款一个通用詞，台語往往有特別个用法，因為即馬逐家語感愈來愈倚華語，即種特別用法會愈來愈無儂用。所以即句話卡儕儂會講「汝需要用啥，我攏滿足汝」。</p>

<p>「汝欠用啥，我攏應付汝甲到」類似个講法是「汝欠用啥，我攏赴汝甲到」li2 khiam3-ing7 siann2, gua2 long2 hu3 li2 kah4 kau3，「老父逐個月攏寄錢來學校赴伊用」lau7-pe7 tak8 ko2 gueh8 long2 kia3-cinn5 lai5 hak8-hau7 hu3 i1 ing7。即个「赴」是「及時供給」个意思，寫做「付」卡無合。</p>

