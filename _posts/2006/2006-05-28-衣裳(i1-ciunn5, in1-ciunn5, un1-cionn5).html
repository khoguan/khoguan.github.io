---
layout: post
title: 衣裳(i1-ciunn5, in1-ciunn5, un1-cionn5)
date: 2006-05-28 19:59:31 +0800
author: 潘科元
category: [語詞, 台語語詞探討]
---

<font size="+0"><p>「衣裳」(i1-ciunn5)即个詞，過去个hoh8-lo2儂有塊講，現時一般台灣儂全攏毋知，干那會曉講「衫(sann1)、衫褲、衫仔褲」耳。「裳」文音 siong5(泉)／siang5(漳)、白音 ciunn5(泉)／cionn5(漳)，佇遮是讀白話音。</p><p>「衣裳」个「衣」讀 i1。「衣」字其實嘛有白話音，讀 ui1。生囝个【胎盤】台語是講 ui1，著是「胞衣」个意思。</p><p>永過我捌聽阮老師，漳州來个莊老先生講，姻遐講 un1-cionn5，伊知影彼是「衣裳」个意思，但是無瞭解為何按呢講。我來共分析伊个演變是按呢：</p><p>ui1-cionn5 =&gt; uinn1-cionn5 =&gt; un1-cionn5。第一階段是讀正確个白話音 ui1，到甲第二階段 ui1 帶鼻音變成 uinn1，這是予後壁字 cionn5 个鼻音連帶著。uinn1 閣進一步變成 un1，也著是 -inn 變 -n，這是予後壁字个聲母 c- 部位同化个結果。</p><p>-inn =&gt; -n 毋但一个例，普通研究者卡知个情形是漳州腔「轉」tuinn2 个音，真儕儂「轉來」(tuinn2--lai5)攏變做 tun2--lai5。這嘛是 -inn 予後壁字个聲母 l- 影響同化致使變成 -n。</p><p>閣來蓋趣味个一點是，漳州腔个「衣裳」閣有講 in1-cionn5。《台日典》有收 in1-ciunn5，註明是漳腔。毋閣漳腔「裳」是 cionn5，敢(kann2)是予優勢腔影響著，變 ciunn5。抑即个「衣」 是按怎又閣變成 in1，雄雄一下看，會感覺 un1 是泉州腔，in1 才是漳州腔，像「恩、巾、斤…」遮个字共款。毋閣「衣 」佮即類个字無 ti7-tai7，我擬測(gi2-chik4)起來，講 in1-ciunn5 是按呢來个：</p><p>i1-ciunn5 =&gt; inn1-ciunn5 =&gt; in1-ciunn5</p><p>i1 予後壁字个鼻音帶(tai3)著，變 inn1；inn1 閣變 in1。按呢佮我頭前个分析差不多，毋閣頭前迄種是 -inn =&gt; -n，元音變輔音(hu7-im1)；抑即種是 inn =&gt; in，元音保留，鼻音个部份分拆出去，加生一个輔音出來。</p><p>un1-cionn5 个源頭是對「衣」白話音 ui1 開始；in1-cionn5 是對「衣」文言音 i1 開始。演變个結果表面上煞變成 un1 佮 in1 个差別。</p><p>總是，un1-cionn5 佮 in1-cionn5 攏是漳州腔，抑泉州儂是講 i1-ciunn5，有塊聽南管个著知，野台歌仔戲大概加減閣會出現，親像講「衣裳襤褸」(i1-ciunn5 lam7-lui3)、「改換衣裳、打扮白身」(ke2/kai2-uann7- i1-ciunn5, tann2-pan7- peh8-sin1)（「白身」著是便衣、微服）。《台日典》有 i1-ciunn5 佮 in1-ciunn5，無收 un1-cionn5。伊另外有收「衣裳槌」i1/in1-ciunn5-thui5。好佳哉我有聽著漳州个先生按呢講，才知影漳州閣有 un1-cionn5 个講法。</p><p>以上本來是附記佇別篇，即陣共摘(tiah4)出來，補添(poo2-thinn1)予卡十全(cap8-cng5)，獨立成(ciann5)一篇。</p></font>

