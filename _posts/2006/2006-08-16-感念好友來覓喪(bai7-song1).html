---
layout: post
title: 感念好友來覓喪(bai7-song1)
date: 2006-08-16 20:29:40 +0800
author: 潘科元
categories: [生活台文, 活咧]
---

<p>昨昏早起是家父个告別式。感謝至交(ci3-kau1)个朋友建盛、勝富閣有珮甄，路途tiau3-uan2，專工一cua7落屏東，來共阮爸爸拈香(liam1-hiunn1)。</p>

<p>阮老父一生古意，進前有交代講伊个後事，毋通鬧動(nau7-tong7)，所以阮並無寄外儕訃音(hu3-im1)出去。來个儂客，內外个親情，閣佮幾个仔阮爸爸个兵仔伴以外，卡儕攏是在地个政治、社會人士，其他足少像恁即款个儂客矣。隆情高義，永遠感念。</p>

<p>亦感謝知影即个消息以後，thiann3-thang3 愛顧我个列位。恁有个有佇遮寄話，有个無。總是，恁个護念予我即个孤獨性(koo1-tak8-siang3)个儂得著足大个安慰。</p>

<hr />

<p>勸世歌有一葩按呢唸：</p>

<p>講甲當今个世界，<br />鳥為食亡人為財。<br />想真做儂著海海，<br />死從何去生何來。</p>

<p>kong2 kah4 tong1-kim1# e5 se3-kai3#,<br />ciau2# ui7 sit8# bong5# jin5# ui7 cai5#.<br />siunn7-cin1# cue3-lang5# toh8 hai2-hai2#,<br />si2# ciong5# ho5 khi3# sinn# ho5 lai5#.</p>

<p>第二句即个財--字在佇我想，是一个代表字，稱呼咱即个活物佇鼻目喙耳、身體、意念上儕儕个需要，一世儂幾十年久，佇遐 cau2-cong5、chia1-gia5，路尾，無論咱即箍儂是 tauh8-tauh8害去、雄雄 tiann7去，既若(ka3-na7) khiap4去，即時著是另外一个世界矣。</p>

<p>啥麼世界？有个講，儂死，哪像燈火 hua1，啥麼攏無，靈魂、來生攏是無雲影(bo5-hun5-iann2)个戇想(gong7-siunn7)；有个講，儂死，有个落地獄(te7-gik8)、有个上(ciunn7)天堂(thian1-tong5)。</p>

<p>孔子叫儂認路做儂bi7是，勿操煩死後个世界，所以儒家無ciann5-co3一種宗教。佛教傳--來，世間儂對「死從何去生何來」即个大疑惑(gi5-hik8)比較的(tik4)才卡有一个解答。</p>

<p>佛教个解答到底著毋著？一般儂所理解个佛教个解答咁正港著是佛陀个意思？</p>

<p>凡若宗教，攏愛有一个「信」做基礎。佛教雖是有伊koh4樣別種宗教个所在，共款非常對重(tui3-tiong7)即个「信」--字。</p>

<p>雖罔我 kang5講是佛教徒，但是我知影我个信念真乏(hat8)。但願我會凍好好仔改惡從善，卡有機會 chiann5-ti5 出卡大个信心。</p>
