---
layout: post
title: 台語韻母 ian 變 ien 閣變 en
date: 2006-11-23 01:26:29 +0800
author: 潘科元
category: [台語聲韻調, 台語呼音、腔口(口音)]
---

<p>「煙、堅」个韻母，在古早Ho̍h-ló話是 ian，後來因為 i 佮 n 攏算是頂峘、頭前舌位个音段，所以gia̍p佇中央迄个kē元音 a 予姻 giú 峘起去倚頭前變做 e，亦就是 ian ➞ ien。這是一種音韻學个同化作用。</p>

<p>大概是佇二十世紀頂半段，ien 佇台灣，i 介音漸漸無明顯，到甲即馬，多數儂攏讀做 en 去矣。偆一部份老大儂、少數地區个儂、抑是卡執拗[tsip-áu]个復古派，tsiah有講 ien。</p>

<p>北仔話共款有 ian ➞ ien 个變化，毋閣北仔話 ien 並無進一步變做 en。抑現代台灣儂將華語个 ien 唸做 en，變做「台灣國語」个特色。任何儂，親像迄寡足興[hìng]譬相[phì-siùnn]台灣儂个北仔演員攏知影即點。總是，姻卻毋知影，過去台灣話嘛是講 ien，毋是 en。</p>

<p>是按怎台灣話 ien 會閣變做 en？有一寡詞彙有 i 介音，但是韻腹毋是 en 个，嘛有發生介音 i lak無去个現象，親像「宿舍[siok-sià]」變 sok-sià、「錄音[lio̍k-im]」變 lo̍k-im、「陸軍[lio̍k-kun]」變 lo̍k-kun、「iòng啥麼」變 òng啥麼。毋閣這攏是少數个個別辭彙tsiah按呢，無影響著基本韻母个層次。現時嘛看袂出來講，iong/iok 即兩个韻母有變做 ong/ok 个「辭彙擴散」个現象。</p>

<p>ien 變做 en 就無仝，伊是歸个基本韻母tsiâu變。是按怎 ien 比其他有 i 介音个韻母變卡緊？</p>

<p>因為台語並無容允 ie 抑是 ei 即種雙母音韻母（嘛無 uo 佮 ou），所以對 ian 變做 ien 以後，ien 內底个 i 佮 e 相紲，成為台語整體聲韻結構个肉中刺，無緊共 giah 掉袂煞--得。亦著是講，連卡簡單，無子音韻尾个 ie 雙元音to無存在矣，抑有 n 韻尾，卡複雜个 ien卜thah會凍活外久？</p>

<p>附記：另外，有一寡台語詞敢哪本tsiânn無介音，煞無ti無tang加生出一个 i。親像「宋江陣(sòng-kang-tīn)」變 siòng-kang-tīn、「狀元[tsōng-guân]」變 tsiōng-guân、「狼狽[lông-puē]」變 liông-puē。</p>

