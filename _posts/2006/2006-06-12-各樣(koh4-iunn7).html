---
layout: post
title: 各樣(koh4-iunn7)
date: 2006-06-12 04:43:30 +0800
author: 潘科元
categories: [語詞, 台語語詞探討]
---

<font size="-0"><p>Koh4-iunn7 本字是「各樣」。「各」文音 kok4，話音 koh4，佇遮是「差別、無仝(kang5)」个意思。親像「同父異母」(tong5-hu7 inn7-bio2)，口語講「共父各母」(kang7-pe7 koh4-bu2) 。卡毋捌(bat4)=个看著「各樣」會唸做 kok4-iunn7 卡大面，煞變做「每一樣」去矣。有儂寫做「閣樣」，是借音个寫法。用借音字無影像台語本字派講个遐 ke7路，台語脫離漢字發展遐久矣，一(it4)字多音个負擔(hu7-tam1)過頭重，擔(tann1)甲 siau1-phiann1，予儂學甲 tioh8-kiann1。總是，本字用--寡、借音字用--寡、拼音字用--寡、驚儂讀無个漢字加注音，雜菜麵 lah4-sap4食，lah4-sap4肥。儂講 bai2-bai2仔翁(ang1)，食袂空。</p><p>語詞 ing2-ing2 有本義佮引申義。往無共方向引申，著生出幾落種引申義，或(iah8)是引申了，就(ciu7)彼引申个閣再引申出去。</p><p>像即个「各樣」，伊个本義是單純个「無仝(kang5)、無共(kang7)款」，意思相當英文个 different；抑(iah4)伊个引申義是「異樣(inn7-iunn7)、無正常个所在」。</p><p>就本義來講，伊个用法毋是咱即陣所想个遐爾簡單，干那做形容詞用耳(nia5)。窮實(khing5-sit8)，伊會使做及物動詞，到tann1我看著、聽著=个，kann2是攏用佇否定：無各樣……，意思著是文言文个「無異於(bu5 inn7 i5……」，嘛哪像英語 does not differ from，而且後壁受詞會凍用歸个「子句」(cu2-ku3)。親像蔡培火先生《十項管見》袂少即款用法，以下白話字原文照引，讀者愛裝 Taigi Unicode 字型才看會十全(cap8-cng5)。</p><p><font size="+1" face="'Taigi Unicode',sans-serif">&quot;Kan-ta ē-hiáu tiōng chîⁿ ài sèⁿ-miā, bē-hiáu pó-sioh sî-khek, che sī bô koh-iūⁿ chia̍h kóe-chí bē-hiáu kò͘ chhiū-châng; tiòng chiōng-goân sòa bô khòaⁿ-kìⁿ ka-tī ê sian-siⁿ.&quot;</font></p><p>改寫做漢字：</p><p>『干礁會曉重錢愛性命，袂曉保惜時刻，這是無各樣食果子袂曉顧樹欉；中狀元煞無看見家治个先生。』</p><p>這毋是蔡先生才按呢用，教阮古文个莊老先生嘛有即種用法。現拄現，即種「各樣」是本義，毋是引申義。</p><p>語言个演變，台語个落衰，予咱看著台語真儕語彙(lui7)直透phang3-kinn3。姻失落个方式有幾那種，其中一種是先失落本義，偆引申義；閣來連引申義嘛無儂講，歸个詞著永遠消失。</p><p>親像即个「各樣」著是按呢。現時咱聽會著，若閣有儂塊講「各樣」，全攏是引申義卡儕，「身軀有各樣」，「面看tioh8各樣」，這攏是無正常个「異樣」。卡早佇寫作會佮阿仁（陳明仁先生）討論過，伊對「各樣」个語感，只有即種引申義耳。這我嘛會凍體會，總是，老老老个老儂佮過去个文獻攏會凍證明「各樣」本義用法个存在。</p><p>卡少年个，著完全袂曉講「各樣」啦，本義个各樣，干那會曉講「無 kang7 / kang5 / siang7 / siang5」、「無 kang7 / siang7 款」，引申義个各樣，干那會曉講「怪怪、奇怪」。這著是我講个，台語愈來愈siang5簡化過个北仔話，pinn3-ciann5卡次(chu3)个語言，閣來著火燒罟寮，無bang7矣。</p><p>諺語講「siang7天各樣月」(siang7-thinn1 koh4-iunn7- gueh8)，有影！</p><p>歡迎讀者鬥想其他類似演變个語詞，<font size="-0"><font size="-0">相敆(sann1-kap4)來見證台語个運命。揣一寡</font></font>共款即種變化个：一个詞原底有本義佮引申義，後來偆引申義，閣來連引申義个用法嘛無儂講，即个詞就按呢 ngiauh-tainn2 去。真儕即馬予儂聽著，感覺是粗魯話个，扑算有袂少是按呢。不而過，咱ing2-ing2 僫得斷定(tuan3-tiann7)講，彼本義个用法咁誠實(ciann5-sit8)捌存在佇活語言--裡。<br /></p></font>

