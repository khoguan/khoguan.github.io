---
layout: post
title: 閔綜同學真古意
date: 2006-05-03 04:01:48 +0800
author: 潘科元
categories: [四句連（四句聯）]
tags: [四句連]
---

<p>期中考，我叫逐家寫 &quot;hoo7 lang5 siau3-liam7 e5 tai7-it4 sing1-uah8&quot;（予儂數念个大一生活），真儕儂提起美麗溫柔个涵文同學，毋閣姻攏共伊个名个音標寫毋著去。是 ham5-bun5, 毋是受北京話影響，錯誤个 han5-bun5。</p>

<p>我舉「含、函、涵」來解說，「含」文言音是 ham5, 白話音是 kam5，著是嘴含物件个含(kam5)，卜含物件，嘴唇愛合起來才含會椆(tiau5)，所以 kam5 个韻尾是合唇个 m, 毋是 n。「函」ham5 是盒仔、封套，會凍共物件封起來、包起來，發音上嘴唇嘛是合起來个，按呢毋才有封起來个感覺。「函」嘛會使做動詞，有包含、容納个意思，伊佮「含」个文言音 ham5 共音，毋是無道理个。抑「涵」著是物件kam5水，有邊讀邊(iu2-pian1 thok8 pian1)讀 ham5, 當然是足合理个。</p>

<p>按呢解說完，我閣叫寫毋著个儂舉手(giah8-chiu2)「自首」。當然，逐家攏歹勢，我問一寡儂，最後，看著閔綜，我知影伊有寫毋著，伊嘛歹勢塊笑。伊拄好坐佇涵文个頭前，我講：「來，勿(mai3)歹勢，越頭去叫涵文个名，共儂會(hue7)失禮一下。」按呢是卜加強學生个印象，予姻永遠袂閣袂記得。閔綜同學面皮真薄，歸个面仔紅記記，細細聲仔對涵文講。看tioh4真古錐。</p>

<p>下課以後，我想著即葩四句連：</p>

<p> bin2-cong1 tong5-hak8 cin1 koo2-i3<br />閔綜同學真古意<br /><br />phainn2-se3 bin7-a2 ang5-ki3-ki3<br />歹勢面仔紅記記<br /><br />ham5-bun5 kong2 li2 kha1-ua2-ih4<br />涵文講汝 kha1-ua2-ih4<br /><br />gun2 e5 mia5-ji7 mai3 be7-ki3<br />『阮个名字勿袂記』</p>

<p>我家治塊唸，頭前兩句刁工用泉州腔个變調，聽 tioh4閣卡心適。</p>

<p>頂學期寫予全班一儂一首四句連（有个儂毋但一首），予涵文个：</p>

<p>an1-khenn1 siau1-ham5-bun5<br />安坑蕭涵文<br /><br />phin2-a2 cin1 gau5 pun5<br />品仔真爻歕<br /><br />ian2-kang2 tai5-hong1 un2<br />演講台風穩<br /><br />iu1-nga2 ching7 tng5-kun5<br />優雅穿長裙</p>

<p>為閔綜做个，其實有兩首，毋閣我干那唸第一首出來：</p>

<p>khe1-khau2 ng5-bin2-cong1<br />溪口黃閔綜<br /><br />koo2-i3 iu2-cing5-long5<br />古意有情郎<br /><br />ke1-ue7 m7-bian2 kong2<br />加話毋免講<br /><br />un2-tiong7 be7 chenn1-kong5<br />穩重袂青狂</p>
<p>嗯，其實閔綜嘛有伊非常「熱血」(jiat8-hiat4)个一面 ^^。</p>

<p>以下是第二首：</p><p>khe1-khau2 iu2-cing5-long5<br />溪口有情郎<br /><br />senn3 ng5 mia5 bin2-cong1<br />姓黃名閔綜<br /><br />sing3-cit4 cin1 un2-tiong7<br />性質真穩重<br /><br />kau1-iu2 siong7 cin7-tiong1<br />交友上盡忠</p>
<p>佇傳統戲劇內底，忠義之士往往是紅面个 ^^</p>

<p>即學期第一份作業「生活台文－－有圖有真相」，涵文用伊去食喜酒，穿甲嫷璫璫(sui2-tang1-tang1)个相片，伊个文字最後寫講 li2 khuann3, gua2 an2-ne1 kam2 u7 sing5 sin1-niu5? (汝看，我按呢咁有成新娘？）。我將伊即份作業分享予逐家，閣唸：</p>

<p>ham5-bun5 sui2-tang1-tang1<br />涵文嫷璫璫<br /><br />ciong1-lai5 ke3 ho2-ang1<br />將來嫁好翁<br /><br />ang1-boo2 tau3-sann1-kang7<br />翁某鬥相共<br /><br />hing7-hok4 cit8-si3-lang5<br />幸福一世儂</p>
<p>頭前迄兩句，台語程度卡好一點仔个，可能想會著：</p>
<p>「新娘嫷璫璫，褲底破一空(khang1)」，這是囡仔个 giat8-khiat4-ue7。若是大儂塊講，當然愛講好聽話：「新娘嫷璫璫，入門致蔭(ti3-im3)翁」。</p>

