---
layout: post
title: 〈臺諺聲律啟蒙〉(三、四、五)
date: 2006-07-15 15:06:20 +0800
author: 潘科元
categories: [文獻, 台語漢字文獻]
---

<h2>善化洪舜延先生編作<br /><span style="font-size: 0.8em;">萬丹潘科元擬音、小註</span></h2>
<p>（三）</p>

<p><span style="color: #00a033; font-size: 14pt;">切對磨，敲對剃，削皮對拈蒂。</span></p>
<p><span style="color: #00a033; font-size: 14pt;">白賊對紅姨，飢來對飽去。</span></p>
<p><span style="color: #00a033; font-size: 14pt;">蓋糞箕，背茄荎。</span></p>
<p><span style="color: #00a033; font-size: 14pt;">歹心對好意。</span></p>
<p><span style="color: #00a033; font-size: 14pt;">么二靠大六，</span></p>
<p><span style="color: #00a033; font-size: 14pt;">三八沒現四。</span></p>
<p><span style="color: #00a033; font-size: 14pt;">親像老猴噴洞簫，</span></p>
<p><span style="color: #00a033; font-size: 14pt;">[心勿]輸戇人看訬戲。</span></p>
<p><span style="color: #00a033; font-size: 14pt;">無考無名聲，無廣無時行；</span></p>
<p><span style="color: #00a033; font-size: 14pt;">有食有行氣，有燒香有保庇。</span></p>
<p>（擬音）</p>
<p>chiat4 tui3 bua5, khau1 tui3 thi3, siah4-phue5 tui3 liam3-ti3.</p>
<p>peh8-chat8 tui3 ang1-i5, iau1-lai5 tui3 pa2-khi3.</p>
<p>kham3-pun3-ki1, phainn7-ka1-ci3.</p>
<p>phainn2-sim1 tui3 ho2-i3.</p>
<p>io1-ji7 kho3 tua7-lak8 (?),</p>
<p>sam1-pat4 be7 hian7-si3.</p>
<p>chin1-chiunn7 lau7-kau5 pun5 tong7-siau1,</p>
<p>be7-su1 gong7-lang5 khuann3 siau2-hi3.</p>
<p>bo5 kho2 bo5 mia5-siann1, bo5 kong2 bo5 si5-kiann5;</p>
<p>u7 ciah8 u7 kiann5-khi3, u7 sio1-hiunn1 u7 po2-pi3.</p>
<p>（小註）</p>
<p align="justify">「紅姨」，女巫。本字是「翁姨」(ang1-i5)。即个「翁」(ang1) 是指神像、神明。廣東話講「公仔」，台語講「翁仔」(ang1-a2)，民間攏寫做「尪仔」。ang1-boo2 个 ang1 嘛應該寫做「翁」。</p>
<p align="justify">kham3-pun3-ki1，查某儂塊罵囡仔，講：夭壽死囡仔，kham3-pun3-ki1。</p>
<p align="justify">ka1-ci3，《台日典》寫做「茭薦」，廈門音是 ka1-cu3。四角形扁扁个草袋仔。因為是粗俗物，儂塊講定定加一个a2(仔)。卡早乞食攏有揹(phainn7) ka1-ci3-a2，嘛號做 ka1-ci3-tau2。俗語「嫁雞綴雞飛，嫁狗綴狗走，嫁乞食著揹茭荎斗。」細漢聽阮阿公講：乞食揹倒肩，普通儂揹正肩。我毋捌看過真正个草茭荎，干那有看過過路个販仔(huan3-a2)揹个，用塑膠線pinn1 个茭荎。有一期<a href="http://enews.url.com.tw/archiveRead.asp?scheid=37659" target="_blank">智邦生活館電子報</a>捌刊。</p>
<p>「么二」，是一種跋繳。按怎跋，我毋知。</p>
<p>「三八沒現四」，kann2 是「現世」。真三八，卸世眾(sia3-si3-cing3)。「現世」佮「袂現世」，無論有否定詞抑無，意思敢哪共款。</p>
<p>「老猴噴洞簫」，形容食鴉片个體態。「噴」應該寫做「歕」。</p>
<p>（四）</p>
<p><span style="color: #00a033; font-size: 14pt;">煙對酒，蜜對糖；荖葉對檳榔。</span></p>
<p><span style="color: #00a033; font-size: 14pt;">烏貓對白虎，祖厝對公園。</span></p>
<p><span style="color: #00a033; font-size: 14pt;">失體面對淺腹腸。</span></p>
<p><span style="color: #00a033; font-size: 14pt;">歪嘴對虬毛。</span></p>
<p><span style="color: #00a033; font-size: 14pt;">四[石匹]一碗湯，</span></p>
<p><span style="color: #00a033; font-size: 14pt;">三落百二門。</span></p>
<p><span style="color: #00a033; font-size: 14pt;">有轉食腳鬆手弄，</span></p>
<p><span style="color: #00a033; font-size: 14pt;">無趁錢頭青目黃。</span></p>
<p><span style="color: #00a033; font-size: 14pt;">盛子愛不孝，盛豬愛夯灶；</span></p>
<p><span style="color: #00a033; font-size: 14pt;">掠賊著有贓，掠姦著在床。</span></p>
<p>（擬音）</p>
<p>hun1 tui3 ciu2, bit8 tui3 thng5, lau2-hioh8 tui3 pin1-nng5.</p>
<p>oo1-niau1 tui3 peh8-hoo2, coo2-chu3 tui3 kong1-hng5.</p>
<p>sit4-the2-bian7 tui3 chian2-pak4-tng5.</p>
<p>uai1-chui3 tui3 khiu5-mng5.</p>
<p>si3-phiat4 cit8-uann2 thng1,</p>
<p>sann1-loh8 pah4-ji7-mng5.</p>
<p>u7 cuan2-ciah8 kha1-sang1 chiu2-lang7,</p>
<p>bo5 than3-cinn5 thau5-chinn1 bak8-ng5.</p>
<p>sing7-kiann2 ai3 put4-hau3, sing7-ti1 ai3 gia5-cau3;</p>
<p>liah8-chat8 tioh8 u7-cng1, liah8-kan1 tioh8 cai7-chng5.</p>
<p>（小註）</p>
<p>「烏貓」，一、烏色个貓；二、花血 (hue1-hiat4)，無正經个少年查某，相對來講，查甫是烏狗。</p>
<p>「白虎」，一、白色个虎；二、西爿，西爿个護龍，虎爿；三、無陰毛个女性。一般是青龍對白虎。</p>
<p>「三落百二門」，好額儂个大厝。儂講：大厝九包五 (kau2-pau1-goo7)，三落百二門。</p>
<p>（五）</p>
<p><span style="color: #00a033; font-size: 14pt;">挨對搠，打對掙，某旦對尪生。</span></p>
<p><span style="color: #00a033; font-size: 14pt;">馬形對猴相，好膽對靈精。</span></p>
<p><span style="color: #00a033; font-size: 14pt;">糊紙厝對扛香亭。</span></p>
<p><span style="color: #00a033; font-size: 14pt;">止血對行經。</span></p>
<p><span style="color: #00a033; font-size: 14pt;">三人共五目；</span></p>
<p><span style="color: #00a033; font-size: 14pt;">一將強萬兵。</span></p>
<p><span style="color: #00a033; font-size: 14pt;">投下水守爺有聖，</span></p>
<p><span style="color: #00a033; font-size: 14pt;">欺負土地公無靈。</span></p>
<p><span style="color: #00a033; font-size: 14pt;">做鱸鰻，終歸尾有路無厝；</span></p>
<p><span style="color: #00a033; font-size: 14pt;">開查某，到結局失敗了丁。</span></p>
<p>（擬音）</p>
<p>e1 tui3 sak4, phah4 tui3 cing1; boo2-tuann3 tui3 ang1-sing1.</p>
<p>be2-hing5 tui3 kau5-siunn3 (siong3 ?), ho2-tann2 tui3 ling5-cing1.</p>
<p>koo5 cua2-chu3 tui3 kng1 hiunn1-ting5.</p>
<p>ci2-hueh4 tui3 kiann5-king1.</p>
<p>sann1-lang5 kang7 goo7-bak8;</p>
<p>it1-ciong3 kiong5 ban7-ping1.</p>
<p>tau5-he7 cui2-siu2-ia5 u7-siann3,</p>
<p>khi1-hu7 thoo2-ti7-kong1 bo5-ling5.</p>
<p>co3 loo5-mua5, ciong1-kui1-bue2 u7-loo7 bo5-chu3;</p>
<p>khai1 ca1-boo2, kau3 kiat4-kiok4 sit4-pai7 liau2-ting1.</p>
<p>（小註）</p>
<p>「水守爺」敢是「水手爺」。連雅堂《雅言》八三：</p>
<p>『臺南勾闌之中，祀一紙偶，曰「水手爺」；即南鯤鯓王之水手也。龜子、鴇兒每夕必焚香而祝曰：「水手爺，腳蹺蹺、面繚繚，保庇大豬來進椆。來空空、去喁喁，腰斗舉阮[手蒙]。暗路著敢行、朋友勸[心勿]聽、父母罵[心勿]驚、某囝加講食撲駢。」此為一種咒語，野蠻人每用之。今勾闌視嫖客為大豬；夜度無資，抑留勿出，則曰弔猴。豬也、猴也，皆獸類也；而狹邪子弟喜為之，可憐可憫！』</p>
<p>（擬音）<br />cui2-siu2-ia5, kha1 khiau1-khiau1, bin7 liau5-liau5 (jiau5-jiau5), po2-pi3 tua7-ti1 lai5 cin3-tiau5. lai5 khong1-khong1, khi3 gong7-gong7, io1-tau2 ku3 guan2 bong1. am3-loo7 tioh8 kann2 kiann5, ping5-iu2 khng3 m7 thiann1, pe7-bo2 me7 m7 kiann1, boo2-kiann2 ke1 kong2 ciah8 phah4-phiann1.</p>

