---
layout: post
title: 〈臺諺聲律啟蒙〉(一)
date: 2006-07-08 12:13:53 +0800
author: 潘科元
categories: [文獻, 台語漢字文獻]
---

<p>〈臺諺聲律啟蒙〉洪舜延先生个手筆，刊佇《南瀛文獻》第三卷第一、二期，1955年 12 月 25 號出版。對第 54 頁到第 63 頁，十頁个內容是按呢點點珠璣 (ki1)、字字錦繡 (gim2/kim2-siu3)。上後壁用月眉註明「著者：善化鎮光文詩社同人」。五十年前个老先覺對台語文化个掌握佮運用能力，予我又閣感念又閣見笑。蓋儕話我毋捌，有个皮皮仔知，但是背後个文化內涵我攏茫茫渺渺。</p>
<p>即陣先抄錄第一節，照伊个原文漢字，無改伊个用字。我另外加音標，彼算是「擬音」(gi2-im1)，有寡所在我毋知按怎唸，佇後面用月眉 khong1 問號。無加問號个，嘛無的確攏著。請五(ngo2)路爻儂共阮牽教指正。</p>

<blockquote class="prompt-tip">
疊對披，抽對砦；除毋對分利。<br />
thah8 tui3 phi1, thiu1 tui3 chai7 (?); ti5-bo2 tui3 hun1-lai7.<br />
土虱對水蛙，烏鰻對紅鮘。<br />
thoo5-sat4 tui3 cui2-ke1, oo1-mua5 tui3 ang5-tai7.<br />
真糊塗對好利害。<br />
cin1 hoo5-too5 tui3 hau2-li7-hai7.<br />
帶衰對失敗。<br />
tai3-sue1 tui3 sit4-pai7.<br />
子孫好腰飼，<br />
kiann2-sun1 ho2 io1-chi7,<br />
尪婿歹款待。<br />
ang1-sai3 phainn2 khuan2-thai7.<br />
滿四山無著家官。<br />
mua2-si3-suann1 bo5 tioh8 ke1-kuann1.<br />
一船儎不分同事。（妯娌）<br />
cit8 cun5-cai7 put4(?)-hun1 tang5-sai7.<br />
掠魚着海埔，掠豬批著相途；<br />
liah8-hi5 tioh8 hai2-poo1, liah8 ti1-phue1 tioh8 siong3-too5;<br />
做官食厝內，做生理食熟視（叶土）。<br />
co3-kuann1 ciah8 chu3-lai7, co3 sing1-li2 ciah8 sik8-sai7.
</blockquote>

<p>月眉內底 <q>叶土</q>个意思是講「唸土音來押韻」，「土音」著是白話音。</p>

<p>請注意「好利害」讀做 hau2-li7-hai7 卡嫷氣，這是對官話吸收來个，即馬个儂講 ho2-li7-hai7 卡儕。</p>
<p>我毋捌「除母」佮「分利」。閣有，是按怎「掠豬胚著相途」？</p>

<p>抾一寡俗語話來做對仔，毋是 ui3 即篇才有个，清朝尾个泉州通淮儂楊介人有做一 pho7 泉州白話古典文學作品《暢所欲言》後壁嘛有一篇〈新編泉俗語對〉。內底个對句，ui3 兩字到十二字攏有（無十一字个）。毋閣伊無像洪先生按呢閣進一步編做鬥句个段落。彼百外年前泉州个言語、風土，咱今仔日閣卡 oh4 瞭解。看有个所在，有影精彩，閣卡予儂怨嘆講大部份个話語毋知按怎說 (serh4)。舉(kir2)例：</p>

<blockquote class="prompt-tip">
<p>錢是五倫岸藥<br />人有一過時花</p>
</blockquote>
<p>（擬音）<br />cinn5 si7 ngoo2-lun5 huann7-ioh8<br />lang5 u7 cit8-ker3 si5-hue1 (hua1 ?)</p>

<p>「岸」--字，原文「山」佇倒爿。</p>
<p>出跤个意思是講，世情現實，有錢，五倫才維持會落去。收跤个意思在我臆，是講儂閣卡失運，一世儂永有一半擺仔時行(kiann5)有著(tioh8)，thing3好趁儂風華(hong1-hua1)。請指正。</p>

<blockquote class="prompt-tip">
<p>無法和尚蹧蹋佛<br />親醒姿娘割吊人</p>
</blockquote>
<p>（擬音）<br />bu5-huat4 her5-siunn7 cau1-that4 put8<br />chin1-chinn2 cir1-niu5 kuah4-tiau3 lang5</p>

<p>頂峘即對說(serh4)出人心惟危(gui5)，道心惟微(bi5)。</p>

