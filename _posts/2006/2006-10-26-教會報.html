---
layout: post
title: 教會報
date: 2006-10-26 23:07:55 +0800
author: 潘科元
categories: [文獻, 台語白話字文獻]
tags: [教會公報]
---

<p>歇熱時仔，阮學校圖書館有進一套七十大本个《教會公報全覽》，我今仔日佇參考室tshiāng--著 tsiah知。總算有thang看著一百冬前教會公報个模樣矣。</p>

<p>予逐个看一張 1892年二--月<em>TÂI-LÂM-HÚ KÀU-HŌE-PÒ</em>（台南府教會報）个一張圖：<br /><img src="/assets/too/20061026/to5tsiau2.jpg" border="0" /></p>

<p>「駝鳥」台語應該是 tô-tsiáu，毋閣即張圖是寫做 TÊ-CHIÁU，毋知是錯版抑毋是？上 ē-kha月眉內底寫講 "lâng-gōa koân"（儂外峘）。</p>

<p>1892年是光緒十八年，迄陣台灣閣是清朝个界管，佇教會公報看會著一寡清朝个官名。</p>

<p>"Chêng-ji̍t goán ū tha̍k sin-bûn-pò kóng tī Tn̂g-soaⁿ ū chi̍t-ê pé-chóng thiaⁿ tō-lí ū kúi-nā pái, chiū chin ài tha̍k Sèng-chheh. Chhiáⁿ i e chiūⁿ-si-koaⁿ bián-tit hō͘ i jīm-sū, kan-ta hō͘ i tng-peng chiū hó. I sī phah-sǹg thang khah ū êng káng-kiù tō-lí."</p>

<p>會曉白話字个讀者是毋是攏讀有？無，無要緊，我改寫做漢字：</p>

<p>漢字版：「前日阮有讀新聞報講唐山有一个把總，聽道理有幾那擺，就真愛讀聖冊。請伊个上司官免得予伊任事，干礁予伊當兵就好。伊是扑算通卡有閒講究道理。」</p>

<p>「把總」个「把」愛讀白話音 pé，「把總」是七品个小武官。</p>

<p>閣來引用下一段：</p>

<p>"Kū-nî 448 lâng tòa I-koán táⁿ-tia̍p.<br />&nbsp;Lēng-gōa ū 4523 lâng lâi mn̄g-chèng thó-io̍h."</p>

<p>漢字版：「舊年 448 儂遰醫館打揲。另外有 4523 儂來問症討藥。</p>
<p>「遰醫館打揲」就是入院治療。「問症討藥」是來看門診，挓藥仔轉去食。</p>

<p>古早台語予我 it--著，我 kā伊當做是存在佇另外一个「平行宇宙」个台灣所塊使用个言語。迄个所在，儂儂攏是文學家。</p>

