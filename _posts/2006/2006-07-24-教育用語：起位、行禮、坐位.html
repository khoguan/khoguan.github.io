---
layout: post
title: 教育用語：起位、行禮、坐位
date: 2006-07-24 22:51:33 +0800
author: 潘科元
categories: [語詞, 台語語詞探討]
---
<p>
元朝時代个泉州，是蓋天下第一大港，佇即个經濟遮爾 chiann1-iann7 个大都市佇塊通行个古早 hoh8-lo2話，的確是一个十全(cap8-cng5)發展个語言。總是，迄陣並無 hoh8-lo2話个口語文獻留落來，究真啥款，僫得稽考。
</p>
<p>不而過，十九世紀漸漸有誠好个 hoh8-lo2語料傳世 (thuan5-se3) ，足額予咱知影，彼斷斷 (tuan3-tuan3) 是一種完備个語言，會凍應付一个極複雜分化个社會各方面个需要。
</p>
<p>二十世紀以來，情形閣無共啦。經過一百冬，hoh8-lo2話直透糟老(cau1-lau7)去，愈來愈綴時代無 bue2-cue7，套用一句諺語，著是「新話無設(siat4)，舊話已滅(biat8)」。森羅萬象(sim1-lo5 ban7-siong7) 个新事物、新行業、新智識，攏無通用(thong1-iong7)个 hoh8-lo2話矣。
</p>
<p>小弟現時佇教育界塊傍(png7)儂食一碗凊糜，想著一寡教育用語，台語毋知按怎講，若有抾--著，著共記落來。
</p>
<p>cit4 -ku2卜來講【起立、敬禮、坐下】相應个台語，《新編華台語對照典》
（以後簡稱《華台典》）將【起立】講做「徛起來」，按呢華語个
【站起來】佮【起立】即兩種風格、用途koh4樣个詞，台語攏干那講「徛起來」nia7-nia7，
予儂想著無啥高興 (kau1-hing3)。
</p>
<p>我有掀著一組卡端的 (tuann1-tiah4) 个詞 thing3好用：起位 (khi2-ui7)、行禮 (kiann5-le2)、坐位 (ce7-ui7)。
</p>
<p>「坐位」有兩个意思，一个是就座 (ciu7-co7)；一个是特別指皇帝就位。
</p>
<p>因為即馬有一半節仔「鄉土語言」課，咱來設想教育用語个台語講法益閣有路使 (u7-loo7-sai2)。若是「軍事用語」，彼著誠拚咧啦。親像【匍匐前進】，我是想著講「phih4-phak4-pe5」。
</p>

