---
layout: post
title: 毋甘願做儂
date: 2006-05-06 22:09:26 +0800
author: 潘科元
category: [生活台文, 活咧]
---

<font size="+0"><p>昨昏暗去台中萬代福戲園(hi3-hng5)看斷背山(tuan7-pue7-san1)，坐佇大廳等清場个時陣，另外一塊桌仔坐三个中年婦人儂，其中一个講姻啥麼儂看過以後，講看無。</p><p>我看完以後，並無啥麼共鳴(kiong7-bing5)。敢彩(kam2-chai2)是我 ham5-ban7 欣賞文學中个電影藝術，袂曉欣賞迄種愛情，嘛袂曉對遐(hia1)進一步體會人類普遍性个感情，然後得著感動；敢彩是因為我卜入去看个時陣，情緒(cing5-su7)無拄好。</p><p>我是一个無適任(bo5 sik4-jim7)个老師，無適任个情人，無適任个囝兒(kiann2-ji5)，無適任个儂。到底我是無適任个儂，抑是毋甘願做儂(m7 kam1-guan7 co3-lang5)？</p><p>「毋甘願做儂」是我少年个時，聽阮阿公塊責備別儂个話。即句話講了足can2，對反面充份表現出幾千年來，漢人个人生觀。閣有一擺，阮阿公罵儂講：「無所不至」(bu5-soo2-put4-ci3#) ，我嘛一直會記得。後來讀論語，孔子講「小人窮，斯濫矣」(siau2-jin5# kiong5#, su1# lam7#--i2)。阮阿公即四字，正港是論語即句話上好个註解，卡贏tun2甲歸圖書館个千註萬疏(chian1-cu3 ban7-soo3)，雖然阮阿公捌(bat4)無幾字，嘛無讀過論語。</p><p>我到底愛按怎好好仔甘願做儂咧？</p></font>

