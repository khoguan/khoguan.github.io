---
layout: post
title: 現做現見(kinn3)
date: 2006-06-07 12:47:20 +0800
author: 潘科元
categories: [生活台文, 活咧]
---

<p>因果報應个代誌真微渺(bi5-biau2)，孔子無愛chap4這。「子不語，怪、力、亂、神」(cu2 put4-gi2, kuai3, lik8, luan7, sin5) ，伊希望咱儂凡事盡家治个良心去做toh8著矣，勿去幻想家治有啥麼「力」佮「亂」个超能力卜去改變外界，也莫應(boh8-ing3)肖想世間出現啥麼「怪」佮「神」个神蹟(sin5-jiah4)通來滿(buan2)咱个願。實實做儂，好好仔過一生。</p><p>伊个大道理予儂看tioh8 phu2-phu2，究真(kiu3-cin1)是極高明，所以伊才會感慨講「知我者，其天乎？」(ti1-ngo2--cia2, ki5 thian1--hoo5)。</p><p>總是，人个心肝益是有宗教个需要，拄著種種个災厄(eh4)困苦，攏愛問講「為啥麼？」嘛想卜知影「生從何來，死何去？」(sinn1 ciong5-ho5-lai5, si2 ho5-khi3)。</p><p>下昏暗，我對學校騎oo1-too2-bai2轉來，半路落來食消夜。落雨天，揣著一个有凍遮雨，毋閣卡遠个所在拄車，雨mua1褪(thng3)落來，紲(sua3)手囥踮椅坐仔頂，著入去店裡食麵矣。食飽出來，扑開椅坐仔提安全帽出來戴，「e9！頂峘个雨mua1咧？」</p><p>迄陣我想講，我應該愛感謝，因為即種遭遇(co1-gu7)予我知影以後毋通閣凊采將物件tan3踮外口。</p><p>紲落來，閣想著下晡个代誌。教電腦課个時陣，教室个電腦軟體 電算中心益是無來處理，學生卜裝試用版个 Dreamweaver 8 攏裝袂起來，chian5真久。有一个學生卡爻sng2電腦，揣著一組「序號」(su7-ho7)。我後來cuan9共伊提序號，幫另外一个學生裝看昧。下課，共伊迄本有寫序號个手指簿仔還伊。伊問我講，卜共抄落來無。雖然我無按算卜用，益是有抄落來。</p><p>到甲暗時，發生即號代誌，想轉去下晡時，我難免閣再想起往(ing2)過，見若(kinn3-na7)我个所行(kiann5)略略仔(lioh8-lioh8-a2)犯著儂个軟體權，連鞭我著會無疑(bo5-gi5)破財(pho3-cai5)。</p><p>我對軟體版權个尊重，超過一般儂，無愛非法使用軟體。一--來，卡有道德潔癖(kiat4-phiah4)；二--來，頂面講个迄種經驗我毋是無cun3-bun7--著。</p><p>雨無大，沃甲轉去到位益是會澹(tam5)去，車騎咧，就近相著一間kam2仔店，入去買一領雨mua1，出來拆開，才發現愛用long1个，無方便。</p>

