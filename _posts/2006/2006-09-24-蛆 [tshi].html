---
layout: post
title: 蛆 [tshi]
date: 2006-09-24 21:42:55 +0800
author: 潘科元
categories: [語詞, 台語語詞探討]
---

<p>「蛆」[tshi] 是足細尾，軟身个蟲。細漢定定聽序大儂塊講「囡仔足 tshia-tshi」，suah 一直料叫 tshia-tshi 干那是形容詞。有寡「tshia-tshi 囡仔」就是後來出現个新名詞【過動兒】[kò-tōng-jî]，毋閣一般个 tshia-tshi 囡仔是正常个，無需要送去治療。阮一个外甥女，細漢閣坐佇椅-lù-á 个時，極 tshia-tshi 無比个，姻媽媽、阮表姊，著用一條五尺長个塑膠索仔共椅-lù-á&nbsp;縛踮桌仔跤，無，伊毋肯乖乖仔食飯。儂伊即馬 to 亦 大學畢業兩三冬，僎 [tshuân]好連鞭卜嫁翁；終身大事有所望 [ū sóo-bāng]，祝伊幸福一世儂。</p>
<p>路尾我 tsiah 知，原來即个 tshia-tshi 本來个意思是【孑孓】，用細尾蟲 ngiāu-ngiāu-suan 个性質，引申來形容囡仔儂 ngiāu-tshī-tshā。直接將一項物个名詞當做狀態形容詞來用，閣有其他个台語詞，tsiah 予讀者閒閒罔想看。^_^</p>
<p>tshia-tshi，冊裡寫做「車蛆」。到底是毋是「車」--字，無詳細。總是，彼佮運輸工具个「車」卡無直接个關係，是卡倚 tshia-pha-lin, tshia-pua̍h-píng&nbsp;个 tshia，【翻滾】个意思。古早路 bái，坐佇車頂卡爻 tiō，咁是對即个"tiō"&nbsp;引申做【翻滾】个 tshia，我就毋知矣。</p>
<p>【孑孓】佇《華台典》有列出幾个台語同義詞：水蛆 [tsuí-tshi]、車蛆 [tshia-tshi]、蛆 [tshi]、蛆蟲 [tshi-thâng]。伊另外有列 tshu 个音。我補充一下：tshi 是漳音，廈門音是 tshu。</p>
<p>講著 tshi&nbsp;佮 tshu 个腔口，卡早我讀研究所个時，台研社一个大學部學妹，車禍遰院，我去共看，講著外傷糊藥仔，包椆咧，久著會「起 io̍h-tshi」，伊就講姻鹿港話是 io̍h-tshir，邊=也另外一个來共看个學生著講姻个腔口是 io̍h-tshu。真心適。迄陣个大學生閣有一寡台語程度，現時毋知閣拄會著即種對話無？</p>
<p>即个&nbsp;io̍h-tshi，應該就是「藥蛆」，形容外傷藥 糊咧，空喙邊=a 會夯起來癢，閣予汝袂扒--得。可能真正是一種「蛆」塊狡怪，嘛可能是比喻个形容。</p>

