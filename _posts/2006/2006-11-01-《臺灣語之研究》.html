---
layout: post
title: 《臺灣語之研究》
date: 2006-11-01 23:09:38 +0800
author: 潘科元
categories: [文獻, 台日對照台語文獻]
---

<p>《臺灣語之研究》，熊谷良正著，1931年台灣日日新報社發行。第一章「發音」，第二章「音調」，第三章「單語集」，第四章kàu第二十一章是「講話法」(一) kàu (十八)，第二十二章是日常相借問，卷尾附錄「中華民國各省名及福建省廣東省府廳州縣名」。</p>
<p>伊號做「講話法」，是收集真儕虛詞、動詞、副詞，照意義歸類，並且舉真儕例句來予讀者瞭解、學習遮个語詞个應用法。我凊采引用一寡冊裡个話句，予恁鼻芳一下。親像「開」有白話音 khui，佮文言音 khai 兩音。伊舉足儕例句，從中有：（漢字照原冊，等號相當是教羅个雙連字號。假名注音改做台羅）</p>
<p><strong>伊頂日在招=的會仔不知怎樣仔講是開花=去。<br /></strong>I&nbsp;tíng-ji̍t tit tsio ê huē-á m̄-tsai tsáinn-iūnn-á kóng sī khui-hue--khì.</p>
<p><strong>此坎是開甚麼字號。<br /></strong>Tsit-khám sī khui sím-mi̍h jī-hō.</p>
<p><strong>臺北起到臺南=的火車路何當時開透的。<br /></strong>Tâi-pak khí kàu tâi-lâm ê hé-tshia-lōo tī-tang-sî khui-thàu ê.</p>
<p><strong>榮座的戲是差不多幾點鐘即開籠。<br /></strong>Îng-tsō ê hì sī tsha-put-to kuí-tiám-tsing tsiah khui-láng.</p>
<p><strong>無論汝出我出，大家相請=的亦使著照開。<br /></strong>Bô-lūn lí tshut guá tshut, tāi-ke sann-tshiánn--ê ā-sái tio̍h tsiàu-khui.<br />（註：「照開」是公家出个意思）</p>
<p><strong>彼條人命案=的公判是早起八點鐘開堂。審實=的結果續被伊宣告死刑。彼時住得聽=的人攏總驚一下到[毛參]毛管。<br /></strong>hit-tiâu jîn-bīng-àn ê kong-phuànn sī tsá-khí peh-tiám-tsing khui-tn̂g. Sím-si̍t ê kiat-kó suà hōo i suan-kò sí-hîng. Hit-sî tuà teh thiann ê lâng lóng-tsóng kiann-tsi̍t-ē kah tshàng-mn̂g-kńg.</p>
<p>（註：以上是「開 khui」个部份例句，以下是「開 khai」，亦kanna列一小部份）</p>
<p><strong>汝此坎店何當時開張=的。<br /></strong>Lí tsit-khám tiàm tī-tang-sî khai-tiong--ê.</p>
<p><strong>現此時比二十年前大下開化。<br /></strong>Hiān-tshú-sî pí jī-tsa̍p-nî tsîng tuā-ē khai-huà.<br />（註：「大下」是副詞，修飾動詞「開化」，意思是加足開化發展，much more developed）</p>
<p><strong>現時=的世間是日日愈進益愈進步=的世上，人亦著趁時勢開智識即好。<br /></strong>Hiān-sî ê sè-kan sī ji̍t-ji̍t ná tsìn-ik ná tsìn-pōo ê sè-tsiūnn，lâng ia̍h-tio̍h thàn sî-sè khai tì-sik tsiah hò.<br />（註：tsit句儹。注意「世上」tsit个詞，「上」讀白話音。俗語：有樣看樣[khuànn-iūnn)，無樣看世上[sè/sì-tsiūnn]。台灣罕得按呢講矣，攏講「無樣家治想」卡儕。「進益」是正港个台語詞，嘛有白話音"tsìn-iah"个講法，「益」讀做 iah，是已經斷產[tn̄g-suánn]个詞素，古早詞親像陳三五娘戲文內底个「益春 [iah-tshun]」；另外卡早台灣話有一句成語講「破錢益命 [phuà-tsînn iah-miā]」。）</p>
<p><strong>開闢以來不曾看彼款=的荒查某。<br /></strong>Khai-pi̍t í-lâi m̄-bat&nbsp;khuànn hit-khuán ê hong-tsa-bóo.<br />（註：意思扑算是講，盤古[phuân-kóo]開天[khai-thian]以來，毋捌看過有儂親像 hit-ê 按呢為著查某塊痟狂）</p>
<p><strong>彼條錢開發未？<br /></strong>Hit-tiâu tsînn khai-huat buē?<br />（註：「開發」是將錢「開」出去、「發」予儂个意思。毋是建設開發迄種意思。《台日典網》个譯者毋知影「開發」个古早意思，佇「付款」tsit个解說後壁加三个問號。）</p>

