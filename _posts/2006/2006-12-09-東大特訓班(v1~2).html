---
layout: post
title: 東大特訓班(1)(2)
date: '2006-12-09T23:40:00.005+08:00'
author: 潘科元
category: [讀冊筆記, 尪仔冊]
blogger_id: tag:blogger.com,1999:blog-6650897212567019772.post-6507147112467473911
blogger_orig_url: https://www.taigi.page/2006/12/12.html
---

<div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEiICmMvb5x8TIePjq2ZiUJh0YijZXy6UPEg0stgB1nO70PKD0khKQgoasULn0qcRv0sX-BoxTJf-5QMg7cAcwJHuea_TtZ6pIyb0RPj94FwY3ou1vcZ5L0KVo8FeS5UfS6nEjf43_nYV0CtOzw3EALE_As9dOHCnXLyjAXZ8Aft0JDanhb3gt-qOLCH/s1600/%E6%9D%B1%E5%A4%A7%E7%89%B9%E8%A8%93%E7%8F%AD1.jpg" style="display: block; padding: 1em 0; text-align: center; "><img alt="" border="0" data-original-height="217" data-original-width="150" src="https://blogger.googleusercontent.com/img/b/R29vZ2xl/AVvXsEiICmMvb5x8TIePjq2ZiUJh0YijZXy6UPEg0stgB1nO70PKD0khKQgoasULn0qcRv0sX-BoxTJf-5QMg7cAcwJHuea_TtZ6pIyb0RPj94FwY3ou1vcZ5L0KVo8FeS5UfS6nEjf43_nYV0CtOzw3EALE_As9dOHCnXLyjAXZ8Aft0JDanhb3gt-qOLCH/s1600/%E6%9D%B1%E5%A4%A7%E7%89%B9%E8%A8%93%E7%8F%AD1.jpg" /></a></div><div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEg30JNrMVJFqmkyIfhtu269RyIqBYRMyeGJ84ZWvZNiqy-SZss-LbkcNTQ-6BUOURMG_ebTJn2FB4E9WJJt4y10WcaUyYSX8yvsZI2QHSiisdc8z0Dpv5ReBe2GMdwX7XHHaYMFxBrUVMFmeslJeb4cAVmpbZcAzX0NJjnrvV31S3uS-919BCLkE4-w/s1600/%E6%9D%B1%E5%A4%A7%E7%89%B9%E8%A8%93%E7%8F%AD2.jpg" style="display: block; padding: 1em 0; text-align: center; "><img alt="" border="0" data-original-height="216" data-original-width="150" src="https://blogger.googleusercontent.com/img/b/R29vZ2xl/AVvXsEg30JNrMVJFqmkyIfhtu269RyIqBYRMyeGJ84ZWvZNiqy-SZss-LbkcNTQ-6BUOURMG_ebTJn2FB4E9WJJt4y10WcaUyYSX8yvsZI2QHSiisdc8z0Dpv5ReBe2GMdwX7XHHaYMFxBrUVMFmeslJeb4cAVmpbZcAzX0NJjnrvV31S3uS-919BCLkE4-w/s1600/%E6%9D%B1%E5%A4%A7%E7%89%B9%E8%A8%93%E7%8F%AD2.jpg" /></a></div>

<p>《東大特訓班》三田紀房[sam-tiân kí-pông]畫，2003年講談社《週刊Morning》連載，台灣東販中文版。</p><p>日本个升學壓力比台灣扑算有卡大。我高中就捌看過一齣日本連續劇[ki̍k]，做一个三流大學个查甫學生去做家教，予一个對人生絕望个高中囡仔tsiáng志扑拼，考入去一流大學。經過tsiah儕年，看著《東大特訓班》即phō，主題嘛是大同小異[tāi-tông siáu-īnn]，轉來查資料，知影有改編做電視劇，檢采我古早看个迄齣日劇嘛是改編--來个。</p><p>《東大特訓班》个介紹，請直接去看中文版Wikipedia个「<a title="維基百科－東大特訓班" href="https://zh.wikipedia.org/wiki/%E6%9D%B1%E5%A4%A7%E7%89%B9%E8%A8%93%E7%8F%AD" target="_blank">東大特訓班</a>」條目，寫了有夠工夫，扑算的確是 manga <a title="Wikipedia Otaku entry" href="https://en.wikipedia.org/wiki/Otaku">otaku</a>（bàng-gah御宅族[gū-the̍h-tso̍k]）个手筆。</p><p>卜觀照即本冊，有三大層次。第一層是技術、第二層是青年、第三層是哲學。技術个意思是指學習、讀冊、升學考試个原理、方法、要訣。青年是講青少年佇現代社會，卜按怎面對伊个人生，有一个生存个目標佮意義。哲學層次就是無限程度來批判即phō冊所傳達个人生哲學。</p><p>就現時現境个我個人來講，目前看完即兩本，予我个啟發是，愛有意識來設計卡有效率个讀冊、學習、研究策略，為著我最後个目標－－以台語文化做中心主題，又深又闊來成就學問。另外，佇教學上，共款愛設法一寡具體閣特別个方式來鼓舞佮訓練學生。</p>
