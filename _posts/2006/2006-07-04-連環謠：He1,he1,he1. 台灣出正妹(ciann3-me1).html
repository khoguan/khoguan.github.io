---
layout: post
title: 連環謠：He1,he1,he1. 台灣出正妹(ciann3-me1)
date: 2006-07-04 08:03:49 +0800
author: 潘科元
categories: [台語文學, 非詩]
---

<p>（台羅注音新版本，請看〈<a href="/posts/台語連環謠創作-He!-He!-He!-台灣出正妹(tsiànn-me)-舊作小改重貼/" target="_blank">台語連環謠創作-He!-He!-He!-台灣出正妹(tsiànn-me)-舊作小改重貼</a>〉）
</p>

<p>Hoh8-lo2話囡仔歌有一種是「連環謠」个形式。簡單个例：</p>

<p style="color: #3300CC;">
羊仔me1-me1，愛食番麥<br />
番麥鹹鹹，愛食李鹹<br />
李鹹酸酸，愛食尻川<br />
尻川臭臭，愛食大砲<br />
大砲 pong7 一下死 khiau3-khiau3
</p>

<p>伊个結構是間插 (kainn3-chah4) 運用「鬥句」佮「頂真」兩種技巧，做成(ciann5)一環扣一環，袂了袂盡个效果。</p>

<p>另外有一首連環謠嘛真出名，著是「Ue2, ue2, ue2. 台灣出甜粿&hellip;&hellip;」。這google 一下著有。</p>

<p>一直攏唸古早儂个物件嘛無意思。頂學期我用阮班裡一个同學做樣，想出一首新个連環謠。先講寡背景：即个雲林口湖鄉來个庄跤囡仔生做真嫷，逐家講伊是【正妹】（ㄓㄥˋ ㄇㄟ）。【正妹】是台灣即幾年少年儂時派个名詞。照我塊想，【正】是對【正點】來个，【正點】著是嫷。【正點】是二、三十冬前个時行話，即馬罕得有儂用，攏是講一字【正】，【正妹】著是嫷姑娘，請注意【妹】是唸第一聲。</p>

<p>讀者攏知影 :-) 我一直想卜恢復台語成做一个「完全」个語言：古早个嫷氣話愛抾轉來用；有現代精神个新話嘛愛來創造。愈 ciap8 用著个意思，愛有愈儕詞來表現出無共程度、風格、態度个 koh4-iunn7性。除了「嫷查某、嫷姑娘、美女」即寡舊話以外，我閣借用【正妹】來造一个新詞「正妹」(ciann3-me1)，「正」我唸白話音 ciann3，「妹」我直接唸第一聲 me1。</p>

<p>是按怎「妹」我唸做 me1？「妹」咁毋是唸做 "mue7, muai7, be7, ber7" 即幾種音，雖然腔口無仝，毋閣攏是去聲？想甲真，台語「老早」(lau2-ca2) 著吸收北仔話个親屬稱呼，將「妹」唸做第一聲矣：爸爸 (pa1-pa1)、媽媽 (ma1-ma1)、姊姊 (ce1-ce1)、哥哥 (ko1-ko1)、弟弟 (ti1-ti1)、妹妹 (me1-me1)。遮个外來語毋管伊原底个台語啥麼聲調，佇遮攏讀第一聲，而且閣有照台語變調个規則，頭前字唸中平調。另外閣有一種講法是 "pa2-pah4, ma2-mah4, ce2-ceh4, ko2-koh4, ti2-tih4, me2-meh4"，即種講法前後字个調類無共，後字用 -h 个第四聲來模擬 (boo5-gi2) 北仔話个輕聲。</p>

<p>既然新話【正妹】个【妹】是第一聲，台語嘛早著吸收「妹」共唸第一聲，所以我著按呢吸收【正妹】，共唸做「正妹」(ciann3-me1)。</p>

<p>背景講完，即馬請看我做个新唸謠：</p>

<p style="color: #009933; font-weight: bold;">He1, he1, he1. 台灣出正妹<br />正妹真正嫷，目睭大大蕊<br />蕊蕊芳花開，正妹真古錐<br />古錐無塊比，正妹講台語<br />台語真好聽，正妹好歌聲<br />歌聲真溫柔，相爭儂追求<br />追求有條件，做伙來扑拚<br />扑拚為台語，台語真優美<br />美麗好心情，汝咱牽手向前行。</p>

<p>（音標）<br />He1, he1, he1. tai5-uan5 chut4 ciann3-me1<br />ciann3-me1 cin1-ciann3 sui2, bak8-ciu1 tua7-tua7-lui2<br />lui2-lui2 phang1-hue1 khui1, ciann3-me1 cin1 koo2-cui1<br />koo2-cui1 bo5-te3 pi2, ciann3-me1 kong2 tai5-gi2<br />tai5-gi2 cin1 ho2 thiann1, ciann3-me1 ho2 kua1-siann1<br />kua1-siann1 cin1 un1-jiu5, sio1-cinn1 lang5 tui1-kiu5<br />tui1-kiu5 u7 tiau5-kiann7, co3-hue2 lai5 phah4-piann3<br />phah4-piann3 ui7 tai5-gi2, tai5-gi2 cin1 iu1-bi2<br />bi2-le7 ho2 sim1-ciann5, li2-lan2 khan1-chiu2 hiong3-cian5-kiann5</p>

<p>性命有伊个出路，語言嘛是。台語若勿 chap8 伊，穩凍死，干那偆一寡 gene 留佇台灣北仔話遐；若卜共扑救，刁致(tiau1-ti3-)造作 (co7-cok4) 一寡話語，thuann3出去會變做啥款，予儂真僫料。學生仔聽我講過幾遍「正妹」(ciann3-me1)，下課以後，姻煞攏講 ciann3-mue7。尾手我做出即塊唸謠，嘛將我唸 me1 个想法，親像頭前寫个講予姻聽。結果，姻著 cuan9 講做ciann3-mue1。</p>

<p>我佮學生即號互動，真有局 (u7-iok8)。</p>

<p>佇遮，我想著講，弱勢个語言，有影愛有一个專門機關來制定新話語，卡有才調生湠落去。我頭前講著迄種例，雖罔毋是政府塊操煩个範圍，若是一寡新事物，生活愛用--著个語詞，著真有需要即款機關 chua7頭來制定，予儂卜講現有 thang1用。ciah4久仔，中共佇西藏創一條鐵枝路，工程真無簡單，新聞報足大，將來對西藏个生態、文化、人口、經濟有啥麼影響，斬然仔著 pue2-hue7。遮个免閣論，干那來講語言个方面，加即項交通工具出來，相關个話語，原底藏語無个，攏著創造，我看報紙塊報，儂姻有一个單位來做即種空課 (khang1-khue3)，姻制定个過程，聽講閣有探問 (tham3-mng7) 過五色儂 (ngo2-sik4-lang5) 个意見。</p>

<p>抑咱看台灣咧？</p>

