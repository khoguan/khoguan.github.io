---
layout: post
title: 家私 (ke-si)
date: 2006-09-13 23:18:48 +0800
author: 潘科元
category: [語詞, 台語語詞探討]
---

<font face="Taigi Unicode" size="+1"><p>（Tsit phinn ê phiau-im tshì-īng 2006-09-06 ê Tâi-uân Lô-má-jī pán-pún,<br /> m̄-koh hit-pán iáu bô tiong-sing-tiāu (tē 9 siann) ê phiau-kì-huat. 上標數字表示註跤 [tsù-kha]，毋是表示聲調，請斟酌。）</p><p>講著 ke-si (家私)，毋知讀者个目睭前出現个物件外大項？Ho̍h-ló話講个 ke-si，意思真闊，毋是干那細項物仔，挓佇手=裡个tsiah 叫做 ke-si。</p><p>Ke-si 是通稱詞 (general term)，凡若生活愛用--著个大細項器具，攏是家私。若卜分卡真，「粗家私 [tshoo-ke-si]」就是大項个、家具 [ka-kū] 東西 [tang-sai] <sup>1</sup>；「家私頭仔 [ke-si-thâu-á]」tsiah 是手 挓个工具 [kang-kū/khū/kī/kǖ ]<sup>2</sup>。</p><p>我佇李勤岸教授个博士論文內底，看著伊引用張裕宏教授一篇論文，講台灣話个家私是「工具」个意思，佮廈門話个家私是「家具」个意思無共。</p><p>在佇我想，這是台語予北仔話 khé-tsé <sup>2 </sup>了久，tì-kàu 家私个意義範圍佇真儕儂（包括張教授）个語感內底 kiu-sok <sup>3</sup>--去，干那會使表示卡細項个工具，抑卡大項个物件，著予北仔話个「家具」霸佔去矣。</p><p>我對頂面張裕宏教授比較廈門話佮台灣話个辭彙差異，做分類列出來个幾張表，有一寡意見。若是講號做「台灣話」著是攏以張教授頭殼內个「台語語言智識」(Taiwanese language knowledge) 做標準，按呢真 bô-poh <sup>4</sup>。親像「流水 [lâu-tsúi]」伊講台灣話是 running water，佮《普通話閩南方言詞典》內底所解說个 tide 無 siâng。我卜講，「流水」佇台灣話內底共款有 tide 即種意思，用「流水」來表示【潮汐】[tiâu-si̍k] 是真四常个講法。閣親像 &quot;siau-sit&quot;，伊講台灣話是 information，koh-iūnn 廈門話个 ear-pick。我講，台灣話个 siau-sit，共款有 ear-pick 个意思。偆=个著且免講。</p><p><strong>註跤</strong>(kha)：</p><p>(1) khé-tsé，刁難、苦毒个意思。</p><p>(2) 新版个台羅 iáu 未決定泉州央元音个符號，雖然 TLPA 有，但是我佇遮先用卡早 Douglas 个教羅辭典所用个 ü。</p><p>(3)「……東西」是「……等等」个意思。</p><p>(4) &quot;kiu-sok&quot; 是我新設个，用 kiu 佮 sok 即兩个倚意个動詞詞素，kiat-tsiânn做一个新詞。</p><p>(5) bô-poh 个 poh，是「卜」字个白話音，bô-poh 就是【不保險】。</p><p><strong>註跤个註跤</strong>：「註跤 [tsù-kha]」就是 footnote，即个詞毋是我發明个，Ho̍h-ló話原底著有按呢講。Iah [kha] 个漢字寫做「跤」是現代學者稽考出來个，嘛有寫做「骹」。「跤」佮「腳 [kioh]」台語攏有，意思無仝。　</p></font>

