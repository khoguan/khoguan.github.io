---
layout: post
title: 五月天、五月花
date: 2006-08-19 20:51:27 +0800
author: 潘科元
categories: [台語聲韻調, 台語呼音、腔口(口音)]
---

<font size="+0"><p>台語「文白各呼 (bun5-peh8 koh4-hoo1)」个字太儕，對現時語感 poh8-lih4-sih4 个咱，應用起來不止艱計 (kan1-ke3)。舉例：</p><p><table style="WIDTH: 50%" cellspacing="1" cellpadding="1" border="1"><tbody><tr><td></td><td><font size="4">文言音</font></td><td><font size="4">白話音</font></td></tr><tr><td><font size="4">小</font></td><td><font size="4">siau2</font></td><td><font size="4">sio2</font></td></tr><tr><td><font size="4">西</font></td><td><font size="4">se1</font></td><td><font size="4">sai1</font></td></tr><tr><td><font size="4">園</font></td><td><font size="4">uan5</font></td><td><font size="4">hng5</font></td></tr><tr><td><font size="4">五</font></td><td><font size="4">ngo2</font></td><td><font size="4">goo7</font></td></tr><tr><td><font size="4">月</font></td><td><font size="4">guat8</font></td><td><font size="4">gueh8</font></td></tr><tr><td><font size="4">天</font></td><td><font size="4">thian1</font></td><td><font size="4">thinn1</font></td></tr><tr><td><font size="4">花</font></td><td><font size="4">hua1</font></td><td><font size="4">hue1</font></td></tr></tbody></table></p><p>布袋戲團「小西園」，姻是自稱做  sio2-se1-hng5，第一、三字白話音，第二字文言音。</p><p>按呢，流行樂團「五月天」，姻按怎自稱，我臆是攏講北仔話啦呼(honnh4)？雖罔姻有做袂少台語歌塊唱。</p><p>姻家治按怎講是姻兜个代誌。閣卡罕見个漢字專有名詞，我都有才調共唸台語矣，莫講叫 (boh8-kong2-kio3) 是遮簡單个「五月天」即三字！</p><p>簡單 倒(to3)食力，我知影即三字每一字攏有文白各(koh4)呼。抑毋閣，「知 (cai1#)佇心肝內」都敢哪「獅佇深山內」咧，即三字計共 (ke3-kiong7) 八種呼音个組合，我煞毋知卜撿叨一種。卡「自然」个，檢采是 goo7-gueh8-thinn1 佮 ngo2-guat8-thian1 即兩種。請問列位貴見啥款？</p><p>阮做囡仔，卡愛用「舒潔」(su1-kiat4) 个衛生紙，迄陣其他雜牌仔衛生紙，正港攏是粗紙 (choo1-cua2) 粗pe5-pe5。卡早儂一句 giat8-khiat4-a2話講：用林投葉拭尻川－－去倒裂 (ing7 na5-tau5-hioh8 chit4 kha1-chng1, khi3-to3 lih8)。咱嘛會通(e7-thang1)共借來講：用五月花拭尻川－－去倒裂。</p><p>三年水流東，三年水流西。時勢變遷，有个公司益發(it4-huat4)進益(cin3-iah4)，有个公司越惹(uat8-jia2) to3-thuann5。即間舒潔，包裝換了閣再換，銷路嘛 iau2真大，但是內底个物毋知品質有上峘 (ciunn7-kuan5) 無？抑五月花 tiuh4-khai3-ing7 个衛生紙，阮阿母買來，我共用mai7才知好。</p><p>Tann1 即个「五月花」个牌子，究竟(kiu3-king3) 著怎樣唸卡好啊？<br />goo7-gueh8-hue1 ? <br />ngoo2-guat8-hua1 ?<br />goo7-gueh8-hua1 ?<br />ngoo2-guat8-hue1 ?</p><p>請五路諸君 thio5 一下。</p></font>

