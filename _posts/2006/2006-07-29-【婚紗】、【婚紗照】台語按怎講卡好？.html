---
layout: post
title: 【婚紗】、【婚紗照】台語按怎講卡好？
date: 2006-07-29 21:39:28 +0800
author: 潘科元
categories: [語詞, 台語語詞探討]
---

<p>頂一篇網誌，Pektiong 回應問講，【婚紗】、【婚紗照】即兩个華語詞，台語按怎翻譯卡好？我專工閣寫即篇來講究一下。</p><p>【婚紗】卜講予現時台灣儂聽有，著是「新娘衫」(sin1-niu5-sann1)、「新娘禮服」(sin1-niu5-le2-hok8)。毋閣新娘衫、新娘禮服个範圍卡闊，無論漢式、洋式攏會使講。抑若【婚紗】，逐家嘛認定是洋式个，台語咁有啥麼話特別來講洋式个新娘衫？<br /></p><p>有。彼號做「帕仔裝」(phe3-a2-cong1)。注意呼音，phe3 雖是第三聲，因為拄著「仔」，愛對高降調个變調「再變調」做高平調。<br /></p><p>ing2早咱儂當然是無塊穿西洋式个新娘衫，kann2是日本時代才 tauh8-tauh8-a2有儂穿。「帕仔裝」即个名，《台日大辭典》佮《台日新辭書》攏無，我毋知影是 ti7-si5 出現个。總是，因為無迄種物，所以古早 hoh8-lo2儂定著是無迄種話。咱會使認定「帕仔裝」是卡路尾才產生个台灣話。即个詞真有局，thang1予咱來參考講，頂輩儂是按怎共新事物號名个。</p><p>「帕仔裝」拆開看，是「帕仔」加「裝」。「帕仔」是查某儂个頭巾，嘛叫做「帕仔巾」(phe3-a2-kin1)，這是古早著有个詞。唐山時代有一句俗語流傳過來台灣，講「紅頂四轎扛毋行(kiann5)、罩(ta3)帕仔巾綴儂走」。西洋个新娘頭殼罩白紗巾 (se1-kin1)，親像「帕仔」，歸 su1 个新娘「服裝」著叫做「帕仔裝」，舊詞「帕仔」加「裝」合做伙產生一个新詞。請注意：台灣个傳統婚禮，新娘穿紅衫，毋閣頭巾是烏个，毋是紅个，叫做烏巾。我塊想，姻無可能利用即个「烏巾」去共改講做「白巾裝」，因為「白」會犯嫌。</p><p>時代變遷，台語落衰，「帕仔裝」即个頂一代个新詞嘛強卜無去矣。當然，閣卡無機會進一步予咱用「帕仔裝」當做詞素來鬥別个詞素，親像「像」，閣產生一个新詞「帕仔裝像」(phe3-a2-cong1-siong7)，來指稱近年才時行个社會行為－－專工揣時間另外去翕一堆【婚紗照】－－攏予北仔話 ann5 了去矣。</p><p>結論是，【婚紗】咱有「帕仔裝」thang1對譯；抑【婚紗照】無个款，講卡白，著是「新娘像」、「結婚像」；無著來創造新个，看是利用「帕仔裝」來號，抑是歸个重想。請五路爻儂同齊來格(kik4)看昧。</p><p>若是卜直接讀「婚紗照」(hun1-se1-ciau3) 抑是「婚紗像」(hun1-se1-siong7)，我亦袂反對。毋閣我卜 koo1-ciann5 逐家，「紗」--字勿烏白唸做 &quot;sua1&quot;，迄字文音是 sa1，白音是 se1，無迄號 sua1个音。全台灣駛發財仔車街頭巷尾去塊共儂修理「紗窗」(se1-thang1)（蠓仔窗）个，攏大聲放送講 sua1-thang1。台灣儂个台語程度有影是蹉街按路(che5-ke1 uann3-loo7)塊卸祖公，我亦在內，講tioh8 悵心(tiong3-sim1)。</p>

