---
layout: post
title: 100天變成晨型人的方法
date: '2008-06-03T07:18:00.004+08:00'
author: 潘科元
category: [讀冊筆記, 生活]
blogger_id: tag:blogger.com,1999:blog-6650897212567019772.post-3577064715683249671
blogger_orig_url: https://www.taigi.page/2008/06/100.html
---

<div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEgnIQc-2O8hCvtKbfXLcq6fpOlXM1gSwm5UK8LIAACbAx2Hbhd_GR2u0IewuaoCshg-8UJlN3ufNWPUfbdLgpzda7INoQgFPADABnuqBVxuIFrUiqtwd86bwCsDia_IJvPzKL0oa-4J5VJBuL07LNRlr2VsE8CpkbdyDydUSWReA3EDBXKc_ThRciY6/s1600/100%E8%AE%8A%E6%88%90%E6%99%A8%E5%9E%8B%E4%BA%BA%E7%9A%84%E6%96%B9%E6%B3%95.jpg" style="display: block; padding: 1em 0; text-align: center; clear: left; float: left;"><img alt="" border="0" data-original-height="280" data-original-width="200" src="https://blogger.googleusercontent.com/img/b/R29vZ2xl/AVvXsEgnIQc-2O8hCvtKbfXLcq6fpOlXM1gSwm5UK8LIAACbAx2Hbhd_GR2u0IewuaoCshg-8UJlN3ufNWPUfbdLgpzda7INoQgFPADABnuqBVxuIFrUiqtwd86bwCsDia_IJvPzKL0oa-4J5VJBuL07LNRlr2VsE8CpkbdyDydUSWReA3EDBXKc_ThRciY6/s1600/100%E8%AE%8A%E6%88%90%E6%99%A8%E5%9E%8B%E4%BA%BA%E7%9A%84%E6%96%B9%E6%B3%95.jpg"/></a></div>

<p>作者：稅所弘<br />譯者：成玲<br />出版社：大塊文化<br />出版日期：2008年05月05日<br />語言：繁體中文<br />ISBN：9789862130582<br />裝訂：平裝<br />定價：280箍</p><p>冊皮看著sông-sông。但是主題足合我个需要。</p><p>即本冊講著「早起个方法」卡少，講著「早起个好--處」卡儕，包括舉出古今蓋儕成功人物个實例。</p><p>方法重要，但是意願才是關鍵[kuan-kiān]。</p><p>伊有一个觀念真趣味：早起[tsá-khí]佮晨起[sîn-khí]个分別[hun-piat]。早起是睏卡少咧，可比講，十點睏，四點起來；抑是十二點才睏，六點起床，兩種攏是睏六點鐘，睏了有效率上要緊，按呢叫做早起。但是卜愛睏會好，上好量早去睏。十至四著比十二至六卡好。抑若是「晨起」，是講早起六點半進前起來。若睏了好，六點鐘著夠額，所以理想上，是十一點睏，五點起來。</p><p>漸漸老化个我，著有體驗，半暝兩點睏，早起十點起來，精神足bái。不如十二點睏，八點起來。若是十一點進前去睏，閣卡好。</p><p>台灣諺語講「子時睏有著，卡贏食補藥」，有影。逐工上晏十點外著好通去睏矣。</p><p>細漢戇戇，看冊裡寫講囡仔儂愛九點睏，六點起。著攏九點去睏，毋閣早起煞定定睏甲袂赴讀冊，家治嘛毋知去反省改善。迄陣是有一寡心理困難袂解決，家治一儂佇樓頂，足驚鬼。逐暗攏kiu佇眠床角，驚心lún膽，足久才睏落眠。</p><p>自國中起，漸漸卡袂驚鬼矣，但是閣有其他个心理問題。一開始十一點睏，後來，著攏愛過十二點才上床。讀冊个時，停佇頭前一直背，一遍閣一遍，背千百遍，共款無信心、袂放心，毋敢讀對後壁去，tsuan9攏讀袂了，讀袂了，自然著晏睏，閣卡晏睏，嘛是讀袂了。心結敨[tháu]袂開，足痛苦。</p><p>台語講「睏晏[khùn-uànn]」个意思，是講「睏到真晏」，毋是「真晏去睏」。「睏晏」佮「晏睏」無共意思。「睏晏」有一个類義詞，叫做「鴉片睏[a-phiàn-khùn]」，檢采是因為食鴉片个儂攏睏甲真晏，跁袂起來。</p><p>幾十年來，我攏是晏睏閣睏晏塊過日，除了大三練太極拳迄段日子早睏早起以外。</p><p>讀完即本冊，我決心卜早睏早起，改變幾十年久个錯誤人生。</p><p>第一工，十點外去睏，睏到十二點外，起來放尿，tsuan9袂睏得矣，生理時鐘袂凍一時著調過來，腹肚閣kū-kū叫，真艱苦。</p><p>第二工，九點外有先啉一kheh仔牛奶，著有卡好睏矣。</p><p>作者講上理想个是十一點睏到五點，睏若好，六點鐘著夠額。按呢對我來講恐驚無啥夠。我大概愛睏七點鐘才有夠。</p><p>上床个時間勿超過十點，五點左右自動精神。按呢該當是真理想。</p><p>熱--儂，tshím五點天著phú光，第一隻鳥仔開始tsiuh-tsiuh哮。聽著鳥仔聲來起床，著毋免亂鐘仔喇。</p><p>祝福逐个儂攏有健康个人生。</p>
