---
layout: post
title: "「新婦」台語是講 sim-pū 毋是 sin-pū"
date: 2023-09-15
author: 潘科元
categories: [呼音, 台語呼音、腔口(口音)]
---

華語〔媳婦〕个意思，台語老早就講 sim-pū，無照語源【新婦 sin-pū】个音，
雖然這是音韻上「逆同化作用」个關係（ n -> m / _ p ），
但是既然是各地一致个音變，就應該尊存。

臺日大辭典(1931)所有相關个詞攏是 sim-pū，像 sim-pū-á、sun-sim-pū、sin-sim-pū。
（伊漢字無用「新」字，是訓用「媳婦」。）

毋但台日典是按呢，連廈英大辭典(1873)、廈英大辭典補編(1923) 都攏仝款，
干焦有收 sim-pū，無 sin-pū。

閣揣教會公報資料庫，總共有 220 篇文章寫著 sim-pū，但是寫 sin-pū 个文一篇都無！

教台典坐時光機轉去毋知幾百年前，將 sim-pū 一律復古做 sin-pū 來叫現代台語儂改喙，
完全無承認 sim-pū 即條通行超過 150 冬以上个語言現象。連「娶新婦」个方言差表，
十个方言點也攏全部改做 tshuā-sin-pū，即種記錄違逆[uî-ke̍h]語言事實。

我無主張 sim-pū 个漢字愛寫「媳婦」，即種訓用法無比「新婦」較好。
我也毋是主張袂使收 sin-pū 个「古正音」，總--是，完全擦消 sim-pū 蓋毋好！

佇教典目前个體例限制之下，上無嘛著將詞目【新婦】个音讀欄標做
「sin-pū 又唸作 sim-pū」。

以下節錄廈英典有關 sim-pū 个記載：

> p.434  
> sim-pū, a daughter-in-law (v. pū).
> 
> p.385  
> sim-pū, a daughter-in-law. sim-pū-á, a little girl taken into the family in order to become daughter-in-law afterwards. sun-sim-pū, grandson's wife. ta-ke ū-chhùi, sim-pū bô-chhùi, the daughter-in-law must obey her mother-in-law. sin-sim-pū soé chàu-hia̍h, new brooms sweep clean.
> 
> p.214  
> kiáⁿ sim-pū, son and his wife
> 
> p.179  
> kiáⁿ-jî sim-pū, sons, daughters, and daughters-in-law.
> 
> p.586  
> choè-sim-pū, to get a daughter-in-law; to betroth a girl to one's son; to be a daughter-in-law. choè i--ê sim-pū, to be his daughter-in-law.
> 
> p.276  
> khit sim-pū (Cn. And Quemoy), to get a daughter-in-law.
> （潘註：Cn. 指泉州、Quemoy 就是金門）
> 
> p.200  
> ta-ke ū-chhùi, sim-pū bô-chhùi, the mother-in-law may order as she pleases, the daughter-in-law has nothing to say.
{: .prompt-tip}

以下節錄廈英典補編有關 sim-pū 个記載：

> p.161  
> chhìn-chhái ô͘ chi̍t ê sim-pū, said by poor man getting daughter-in-law, without ceremony or careful selection.
> 
> p.224  
> sim-pū têng, an offering made by daughters-in-law at death of the head of the house.

---

我即篇文昨昏鋪佇[面冊〈華語〔媳婦〕台語是講 sim-pū 毋是 sin-pū〉](https://www.facebook.com/khoguan/posts/pfbid029Fn8449UJzRnv7k2u3V7UTg8nrPhBugo3f7h2VcvV5JwvineLLPqPkCaRhzAnC8Vl){.target="_blank"}
有得著洪惟仁教授來留言賜教，如下：

> 文字上卜照古音標示，抑是照現代音標示，這無定著。英語know、often，無發音个字照寫。
日本古早用「歷史假名遣」，戰後才改做「現代假名遣」。戰後卡注重實際發音。
台語「新婦」sin-pū > sim-pū、「新聞」sin-bûn > sim-bûn、
「身軀」sin-khu > sing-khu、「番麥」huan-beh > huam-beh……，
愈常用，同化个例愈儕。因為是有規則个，是毋是有同化也無一致，語源化袂使講毋著，
講是「本字本音強迫症」傷過嚴重。外國人傳教士、臺日典紀錄閩南語、台語，
聽著啥貨記啥貨，怹無語文規劃个企圖，無一定愛考慮語源个問題，無將拼音音位化、
語源化的問題，這會凍理解。教典徛佇文字規劃个立場，標示本音是應該，
但是若會凍兼注實際發音當然閣卡好。至於方言差表應該記實際發音，「娶新婦」寫做
tshuā-sin-pū，扭曲語言事實，無應該。
{: .prompt-info }

洪老師講了真周至閣平正，伊提醒我著注意「語言規劃」个觀點，感恩！

我本來寫『這 kánn 是致著「本字本音強迫症」才做出違背語言事實个記錄。』
今修改做「即種記錄違逆[uî-ke̍h]語言事實。」

