---
layout: post
title: 烏暗个磅空
date: 2006-05-05 13:33:28 +0800
author: 潘科元
category: [生活台文, 陷眠]
---

<p>有兩三个少年姿娘(cu1-niu5)，身穿薄紗(se1)衫，色水(sik4-cui2)真嬌(kiau1)，大幅(pak4)个肩胛幔(king1-kah4-mua1)，綴(tue3)風颺(iann7)咧颺咧。</p><p>我駛我个老車紅色裕隆仔303(sam1-khong3-sam1)，來到位，予姻上車。我坐佇車頂，ann3頭卜共我个椅座仔chiau5予好，安全帶縛予肆是(su3-si7)。雄雄感覺車家治駛振動(tin2-tang7)，我伸手去huann7 han9-too2-luh4，嘛毋知是我塊控制，抑是車自動塊走。</p><p>hong3.hong3.hong3...hu3.hu3.hu3..., 入去一个磅空(pong7-khang1)內，無電火，雙爿暗bin1-bong1，頭前oo1-huann2看無出路，車閣一直駛去……</p><p>即(cit4)當陣，有一个聲音，無外大聲，敢哪是佇我个耳空邊，嘛親像是佇我个心肝inn2：「南無觀世音菩薩」(na5-mo5 kuan1-se3-im1 phoo5-sat4)。我著卡大聲唸出嘴：「南無觀世音菩薩」。即時(cik4-si5)，眼睭前光光光。閣過一兩秒鐘，我歸个儂著精神矣。</p>
<hr />
<p>最近我塊學翕相，一開始是買細台个隨身數位相機 Casio Z750，無外久著踏入數位單眼(tan1-gan2)相機(DSLR)个世界，閣買一台 Nikon D50。有去踅(seh8)真儕翕像个網站佮BBS个討論板，其中 ptt BBS 有一个 ai-photo【外拍板】，予想卜翕=儂佮想卜予儂翕个儂來遮接接(cih4-ciap4)佮發表作品。結果看會著个情形是，想卜翕=儂个，查甫个卡儕，嘛有幾个仔查某个；想卜予儂翕，嘛有作品公開个，差不多攏是查某个。ai-photo板有建立完整个板規，比如講禁止超越尺度（游泳衣以下）个徵求(ting1-kiu5)文，不准來遮招儂去非公開个場所翕相，嘛袂使付費佮收費。</p><p>姻翕出來个相片，佮日本个少女寫真集抑是流行雜誌个封面、服裝介紹个相片，風格不止仔仝(kang5)。約出去翕个所在，除了風景名勝，真儕儂蓋愛揣廢墟(hui3-hi1)。hong5翕个，打扮花血(hue1-hiat4)个衣裳(i1-ciunn5)，豔冶(iam7-ia2)个化妝(hua3-cong1)，佇拋荒(pha1-hng1)个舊厝、抑未起好个建築內底，徛(khia7)咧、踞(ku1)咧、坐咧、the1咧、趴(phak1)咧、倒咧；kang5翕个，對正面、對坦邊(than2-pinn1)、對後壁、對頭頂、對塗跤(thoo5-kha1)，翕出一張過一張視覺效果非常強烈个相片。</p><p>即種特別个「人像外翕」，變成台灣業餘翕像界个大特色。去 <a href="http://www.pbase.com/">http://www.pbase.com</a> 即个世界各地翕像家發表作品个網站參觀，著會發現貼出即類相片个大部份攏是台灣儂。別國个翕像者貼个人像，大部份是卡自然个生活像（當然，嘛有足藝術个人像）。</p><p>最近，ai-photo板主主辦北部外翕，地點是三芝海邊一跡(jiah4)廢墟，儂共叫做【飛碟屋】(hui1-tiap8-ok4)。轉來以後，逐家發表真儕感想、作品、佮【花絮】(hua1-su3)（著是活動過程个相片）。我看看咧，後來著夢著迄个夢。</p><p>佇遮，我無卜評論啥麼，嘛無卜講我抑未思惟清楚个感想。毋知即篇个讀者恁是按怎想？</p>

