---
layout: post
title: 2023-06-30日記
author: 潘科元
date: 2023-06-30
categories: [日記]
---
## 話頭

Jekyll local \_site/ 目錄个日期是6月初7，到今已經超過三禮拜。
千幾篇文章个網站，Jekyll 著愛80幾秒才紡會出來，予我感覺懶懶，
較無動力來鋪新文章。總是，我著愛好好仔利用即个新站，重紡我家己个人生。

## 開始寫日記

目標：維持三個月，逐工學問有進益\[tsìn-iah\]，逐工寫日記，
用書寫來牽挽學習个心，免得予伊失志失力。

### 新格式
以後本站个鋪文內底，用斜體字顯示个語詞，是我家己新撰个台語詞。

### 新心態
專心為家己負責，所寫个文字無向望讀者攏看有。

## 讀《臺灣文獻書目解題第五種語言類》

這是洪惟仁老師个*寶著* \[pó-tù\]，來共廈英大辭典、廈英典補編、英廈辭典、
臺日大辭典相關的部份讀讀咧，_補成_ \[póo-tshiânn\]我个講義。

## 面冊鋪文關係新教典查詢法

新教典提供「正規表達式」个搜揣功能。今仔日我貼出[一篇文](https://www.facebook.com/khoguan/posts/pfbid02CQZ13mq4j6Zvq5Ly7KESEB9mUTpPkYHpgmtz29ZHGTb6AFeVP1e6bPdEJoW2bFe9l)，
討論利用「正規表達式」來揣出新教典所收，陽調類（第五、七、八聲）
送氣佮無送氣聲母个字數个比例，顯示前者只有後者个三份一爾爾。

其實這嘛會使得利用新教典新提供的「聲韻調索引」去揣出來，
ke真厚工就有影，總是，複雜个正規表達式，毋是一般使用者
有時間精神去學个。

## 講課舉例

1. 牽挽：比較教典、廈英典、台日典（線頂版vs原冊）、台灣話大詞典、教會公報幾種文獻。
2. 甘字典**Lâm**个漢字，有个佇網路版顯示袂出來，愛查紙本才有。
3. 新教典「聲韻調」綜合查詢vs.「正規表達式」查詢。
