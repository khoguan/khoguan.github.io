---
layout: post
title: "人老心未老，人窮志莫窮"
date: 2015-07-10
author: 潘科元
categories: [四句連（四句聯）]
tags: [面冊網誌]
---
## 本文

《昔時賢文》[Sik-sî Hiân-bûn] 古早儂言：「人老心未老，人窮志莫窮」（Jîn# ló# sim# bī ló, jîn# kiông# tsì# bo̍k kiông）。

簡秋榮大兄分享講，捌聽過布袋戲个口白講：

> 人老心未老 [jîn ló sim bī ló]，  
> 可比山中一欉草 [khó-pí suann-tiong tsi̍t tsâng tshó]，  
> 草皮皺皺 [tshó-phuê jiâu-jiâu]，  
> 草心好好 [tshó-sim hó-hó]。
{: .prompt-tip }

「草」佇遮唸文音 tshó，佮「老」个文音（漳、廈腔）ló 押韻，這毋是一般个草仔，是指「通(蓪)草 thong-tshó」，五加科植物「木通」枝骨个心，白色軟軟，通做藥材，利尿通淋；抑是做畫圖紙、填充物、裝飾品。

---

## 面冊網誌留言

**Tiunn Siok-tsing**  
保麗龍个台語阮遮叫做 草tsho2

**潘科元**  
phoo-lé-lóng 叫做 tshó，就像 sap-bûn 叫做茶箍，仝款是舊詞新用，用舊名來指稱功能類似个新物件。

**簡秋榮**  
「親像」山中一欉草～　「可比」山中一欉草。

**潘科元**  
多謝秋榮兄指正！
