---
layout: post
title: "台語「賊」按怎分？"
date: 2015-10-16
author: 潘科元
categories: [語詞, 台語語詞探討]
tags: [面冊網誌]
---
## 本文

1.  **賊[tsha̍t]**：賊盜个通稱，無論是用偷，抑是會搶个，攏是賊。
2.  **賊婆[tsha̍t-pô]**：女賊盜，有時指賊盜个某。
3.  **賊仔[tsha̍t-á]**：偷提儂个物个儂，用搶个無算。
4.  **鼠賊仔[tshí/tshú-tsha̍t-á]**：做賊仔、偷提為生个儂，本詞帶有強烈个鄙視[phí-sī]含意。
5.  **勍仔[khiang-á]**：「勍」是動詞，不告而取。「勍仔」就是不告而取个儂、賊仔。學生蹛學寮，臨時欠缺[khiàm-khueh]啥乜生活用品，有時就會勍來勍去。
6.  **剪綹仔[tsián-liú-á]**：趁儂無注意，偷剪、偷提儂身軀頂个荷包仔[hâ/hâu-pau-á]、銀袋仔个賊仔。
7.  **強摃[kiông-kòng]**、**強摃賊[kiông-kòng-tsha̍t]**：強盜，用暴力搶奪財物个儂。「強摃」會使兼做動詞，詞指迄種儂。
8.  **征摒[tsing-piàng]**、**征摒賊[tsing-piàng-tsha̍t]**：面畫虎貓，侵門踏戶來搶劫个強盜。 「征摒」會使兼做動詞，用做名詞就指迄種儂。「征摒」也有寫做「**舂乓**」。
9.  **土匪[thóo-huí]**、**山賊[suann-tsha̍t]**：絞群絞伴，佔山為王，擾亂地方个強盜。
10.  **響馬[hiáng-bé]**、**響馬賊[hiáng-bé-tsha̍t]**：騎馬个土匪。山東響馬真出名。「響馬丹 hiáng-bé-tan」是賊匪咧用个一種迷魂藥。
11.  **響馬婆[hiáng-bé-pô]**：女響馬，有時指響馬个某，有時指武勇个查某儂。
12.  **海賊[hái-tsha̍t]**：海上坐船个強盜。
13.  **海洋[hái-iûnn]**：海賊也叫做海洋。「大海洋」就是大海賊，親像蔡牽[Tshuà Khian]（也寫做「蔡騫」）、鄭芝龍。當然，台語「海洋」通常是用佇 sea/ocean 个一般意義。
14.  **大賊古[tuā-tsha̍t-kóo]**：賊首、大盜。
15.  **良心賊[liông-sim-tsha̍t]**、**義賊[gī-tsha̍t]**：盜亦有道，天良不泯[put-bín]、劫富濟貧即類个賊。
16.  **賣國賊[māi-kok-tsi̍k]**：唸文言音，比喻出賣國家个儂，通常是有權勢、影響力个儂。
17.  **賊頭[tsha̍t-thâu]**：賊仔群个首領。江湖僻話有時指警察。
18.  **白賊[pe̍h-tsha̍t]**：講話無照實，講話騙儂个儂。
19.  **墨賊[ba̍k-tsa̍t]**、**墨賊仔[ba̍k-tsa̍t-á]**：海產軟體動物，「賊」唸 ts 聲母，毋是 tsh。華語〔烏賊〕。
20.  **查某囝賊[tsa-bóo-kiánn-tsha̍t]**：嫁出去了後，閣定定轉來後頭厝討東討西个查某囝。比喻个講法。

---

## 面冊網誌留言

**Lîm Sekiông**  
強摃[kiông-kòng]是不是 kap [Liông-kòng] 同款?

**潘科元**  
龍摃[lîng/liông-kòng] 是一種大砲

**Lîm Sekiông**  
還是像大砲一樣，管不住!

**Lîm Sekiông**  
但是我聽長輩罵小孩說是/liông-kòng(我原以為是:孽)

**潘科元**  
按呢喔，即个詞我毋捌。

**潘科元**  
Lîm Sekiông 牧師，面友何承叡先生解說 liông-kòng 是指：  
-\--  
很會動歪腦筋，為所欲為。  
真gâu想空想縫，做出予人想袂到的代誌。  
-\--  
按呢這佮「強摃」無仝款。

**許正輝**  
台語對賊的分類竟然有遮爾款，真精彩。

**Chinju Iunn**  
請問一個題外的問題。  
伊彼个人賊喙賊喙。  
聽人按呢講，ㄑ賊喙〉毋知按怎解說?

**潘科元**  
毋知咁是「白賊喙」个意思？

**王昭華**  
科元先最近文思大出哦！（袂赴看 先揤讚）

**簡秋榮**  
楊校長問的 賊喙 敢會是 對 賊頭 賊瑙 的延伸^^

**Jūkhái Piãbér Lîm**  
"大賊古[tuā-tsha̍t-kóo]" 我 lóng 想講是 大賊股

**潘科元**  
toā-chha̍t-kó͘, leader of band of robbers; a thief who effects great robberies.

**葉建良**  
墨賊敢是賊:-)

**林文信**  
鰗鰡宜蘭講旋suan鰡，旋鰡古koo2是真大隻的旋鰡，大賊古，當然是大隻賊仔，古的對應詞是ku33仔，鰆子(tsi2) ku33-a2、tai7魚 ku33-a2，意思是猶未大漢的魚仔，毋知ku33-a2的ku33漢字是啥?一定是ku33-a2囝的ku33，咱攏會剠做龜仔囝的龜，我一直感覺毋是龜字，ku33-a2分明是第七聲，鰆子ku33， tai7魚ku7

**Jūkhái Piãbér Lîm**  
無聽過～"~ kám 是 受 客語影響....

**林文信**  
掘啊掘，掘著一尾旋鰡古，這是天烏烏欲落雨的囡仔歌，應該屬偏漳創詞，鰆子ku33， tai7魚ku7的ku7攏是古的反義詞，毋是客語是漳詞，宜蘭老一輩攏按爾講，今無了了去矣

**Jūkhái Piãbér Lîm**  
台北 真正無 聽過, 台日大辭典 也péng 無。  
kan-ta 聽過 客人 講。gín-á kóng "kú"。

**Jūkhái Piãbér Lîm**  
"kó͘" 我知, 大賊kó͘, 石kó͘, soan liu kó͘ ...

**林文信**  
我今閣想想兮，到底是鰆子ku33抑是鰆子ku55，我今煞霧嗄嗄

**Jūkhái Piãbér Lîm**  
鰆 是啥？

**潘科元**  
新編華台語對照典有「花眉舅仔 hue-bî-kū-á」（漢字罔參考）是〔小彎嘴畫眉〕个意思。若是按呢 khóo-līng-kū 个 kū 可能也有關係？

**林文信**  
沙埔地質的高級海水魚，應該是屬黃魚的一種，鰆子tshun-tsi2

**黃文達**  
大賊牯好趁，閣gâu生湠。遮的死賊仔脯，參遐的死賊婆仔，永遠都袂斷根。
