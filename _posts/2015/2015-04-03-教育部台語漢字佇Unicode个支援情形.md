---
layout: post
title: "教育部台語漢字，佇 Unicode 个支援情形"
date: 2015-04-03
author: 潘科元
categories: [台語文資訊處理]
tags: [面冊網誌]
---

（2023-10-20補註：這是舊文章，所說明个狀況已經過時，留咧做文獻參考。）

## 本文

教育部台語用字，「peh山、peh樓梯」个 peh，是寫做「𬦰」，左「足」+ 右「百」（台語有分「𬦰 peh」佮「爬 pê」，華語無分，攏講「爬」）。

![𬦰](/assets/too/2015/0403/peh.jpg)

即字「𬦰」(足+百) 電腦一直無才調處理，最新个 Unicode 8.0 草案標準才收入去，囥佇 CJK Unified Ideographs Extension E（中日韓統一表意文字擴展E區）字碼編號（碼點）U+2C9B0，今年中才會正式公告。

目前有支援即字「𬦰」个字型，敢哪只有日本儂做个「花園明朝體」免費字型。

諸君个電腦看有即字\--無？若是看無\--者，愛去下載安裝「花園明朝體」字型（HanaMinB.ttf) 才有可能看會著。裝好，若是閣看無，就是作業系統版本無夠新，我用 Mac 無問題，若是用 Windows，可能愛 Windows 8 才有效。

若是「台灣楷體、台灣宋體」進前个做法，是用偷食步，偷佔儂「鍂」（左「金」+右「金」）个碼點，提來改成「𬦰」(足+百)，即種做法，長期來看，較無可取。

但是採用標準規範，也是真頭疼。對咱來講，明明是常用字，但是佇 Unicode 个碼點排去傷後壁，字型技術處理起來，加足麻煩，而且有真濟作業系統佮應用軟體攏綴袂著新規範。

[萌典](https://www.moedict.tw/){:target="_blank"}網站真先進，
三個月前伊个資料庫已經提早改用標準个「𬦰」(足+百) 字
（無像教育部網站是用「圖字」顯示），但是使用者即頭个瀏覽器一時閣袂配合，
咱去萌典扑 peh，雖然伊列出來个有包含即字，但是點袂入去詳細內容（有時會成功），
伊个內容連結愛靠瀏覽器个網址列會使處理有包含即字个網址（網址改用 UTF-8 編碼就有效）。

目前教育部用字，閣賰一字，連 Unicode 8.0 也無收，就是 thái-ko 个 ko（疒+哥），
真惱[lóo]。看是欲直接寫羅馬字，抑是借用「㾸」字，即字一般个中文字型就有。

---

## 面冊網誌留言

**潘科元**  
萌典  
peh 个網址：<https://www.moedict.tw/'%F0%AC%A6%B0>{:target="_blank"}  
peh-suann 个網址：<https://www.moedict.tw/'%F0%AC%A6%B0山>{:target="_blank"}  
𬦰 - 臺語萌典

**潘科元**  
花園明朝體 Hanazono fonts 字型網頁：  
<http://fonts.jp/hanazono/>{:target="_blank"}  
因為字太濟，分做兩个字型檔  
HanaMinA.ttf：收 非漢字 6,702字、漢字 31,573字  
HanaMinB.ttf：收 漢字 52,844 字（擴展 B、C、D、E 區）

**董福興**  
Unicode 8.0已經開放review  
<http://unicode.org/versions/Unicode8.0.0/>{:target="_blank"}  
UNICODE.ORG

**潘科元**  
有朋友看袂著即字「足+百」，掠做是另外一字「𧻙」（走+百），「走+百」收佇「擴展 B 區」，佇舊版个 Windows XP 嘛看袂著，但是後來新出个 Windows 就攏有矣。所以確實也是有袂少台文界个朋友，用「𧻙」(走+百) 來代替「𬦰」(足+百) 使用，不而過，無仝字就是。
