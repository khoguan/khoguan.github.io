---
layout: post
title: "台語動詞【hiannh】是提物件个一種手勢，物件無限定是衫、布"
date: 2015-04-07
author: 潘科元
categories: [語詞, 台語語詞探討]
tags: [面冊網誌]
---
## 本文

教育部台語辭典有收 hiannh，漢字寫做「挔」（本字無詳細，伊注明「挔」是替代字），伊个釋義是：

> 1. 以手拿物，多指取衣服或布類。例：挔衫　hiannh-sann(拿衣服)。
>
> 2. 購買，只用在買布或衣服。例：挔一匹布　hiannh tsi̍t phit pòo(買一匹布)。
{: .prompt-info }

按呢解說，儂會問講：即个「挔」到底是毋是針對「衫、布」个「提[the̍h]」个動詞？

毋是，是手本身个動作、姿勢無仝，所 hiannh 个物件其實無限定是衫、布。

台語「提[the̍h]」相當華語〔拿〕，意思範圍較闊，抑「挔[hiannh]」是其中一種「提法」，手下節[tshiú-ē-tsat]（下臂）拗曲[áu-khiau] 扑橫，倚近身軀，將布、衫、被、柴等等个物件 袚[phua̍h]咧手骨、夾咧手骨佮胸腹中間，這就是 hiannh。

（2023-10-20補充：
因為 "hiannh" 是特殊个手勢動作，所以並毋是任何用手提衫个動作攏會使叫做
"hiannh"，像講咱去披衫篙仔遐，收十幾領衫入來，摺好勢，thia̍p 做一thōng，
最後用雙手phóng入去布櫥內，抑是用一手thánn咧囥入去，即tsūn 就無適合講做
「hiannh入去布櫥仔內」。若是一領衫裂線坐，老母用裁縫車仔車好了後，
叫咱hiannh去囥。按呢講"hiannh"就有合。）

Hiannh，台日大辭典寫做「擜」，伊舉例个用法有「hiannh衫」、「hiannh被」、「hiannh書[tsu]」；而且 hiannh 會用得做量詞，伊个舉例：「一hiannh柴」、「兩hiannh毯仔」，伊閣收一句真讚个四字成語「擜柴添火 hiannh-tshâ thinn-hué」，這也有儂講「Hiannh柴 添火𤏸[to̍h]」，類似華語〔火上加油〕。

（2023-10-20補充：教典用替代字「挔」字，前提就是認定即个動詞干焦會使配搭「衫、布」，
照頂面所寫，咱就知影即个前提毋著，所以即个漢字也無合用矣，用即字會誤著學習者對動詞
`hiannh` 喪失完整个理解。）

欲聽 hiannh 个發音，請連去[教育部台語辭典【挔】單字詞](https://sutian.moe.edu.tw/zh-hant/su/4988/){:target="_blank"}。

詞目後壁有一个青色个三角形，點一下就有聲。（2023-10-23補註：新版教典个介面無啥仝，
欲聽聲著愛點音標後壁迄个紅色个小lap-pah。）

---

## 面冊網誌留言

**Tsing-Jim Ngoo**  
細漢,滯山內,用灶煮3頓,定聽庄裡的人,叫囡gín 仔: 「 你/妳去柴架 hiaⁿh 一把/ pé 柴 , tńg 來煮飯」.

**Hián-koân Tèr**  
Choè kèr chhân ê lóng chai 'hiaⁿh tiū-sat'. （ tiū-sat ê 'sat' jī iû-koh beh án-choáⁿ siá？）

**邱旭川**  
HiaNh4有\<掀\>、\<揭\>之語意!潘先…兮之＜動作語意＞演示，僅能釋軟體面大之物披在下臂!而不概其餘。如:柴薪耶?  
依本人淺見:此音＜正字＞，不外他求!即＜掀，揭＞中之一字!;若應其入聲，則可擇＜揭＞字為宜。佐證＜弱＞之演示:jiok8\<-jiak8-\>tsiaN2,＜揭＞:kat4-\>kiat4-\>hiaNh4.

**潘科元**  
手 拗曲、扑橫，將柴草夾咧手骨佮胸腹中間，所以「柴薪」也有用 hiannh，佮用 giâ个動作無仝。我佇遮毋是咧探討本字，而且準做 hiannh 个本字是「揭」，伊个意思是「高舉」，根本無法度明確解說台語即个動詞具體个手部姿勢，對咱欲掌握 hiannh 个台語內涵無啥幫助。

**潘科元**  
Tèr 先生，扑算毋是 tiū-sat，是 tiū-sak，恁講泉音，漳音是 tiū-siak（稻摔），用摔桶 sak/siak稻仔个動詞 sak/siak 轉做單位名詞。

**邱旭川**  
\<揭\>不僅高舉之義，尚有＜開＞之義!如＜揭開＞、＜揭穿＞等。試演示:\<hiaNh4-khui\>\--傷假，我將汝个事志＜揭開＞。  
其次gia5之本字是＜舉＞。而＜揭＞另一白音為＜giah4＞與＜hiaNh4＞意同。  
在下對潘先…兮个語意解釋tsiah詳細，深表欽佩!
