---
layout: post
title: "雞兔同籠用算術思考會提升分析力"
date: 2015-11-15
author: 潘科元
categories: [數學]
tags: [面冊網誌]
---
## 本文

雞兔同籠問題，阮佇小六 學\--著，當時未教代數，是用算術，感覺足困難，著愛特別走去請教做老師个長輩，伊講解足久，我才會曉算。

國中才會曉代數，改用代數算，即種問題變甲夭壽簡單，我就完全將算術解法擲去邊=仔。

發明代數方程式个儂是聖人，但是干焦會曉有樣看樣套用代數解法个我，智慧並無提升，不過宛然一隻訓練有素个猴。

網路時代，即種問題上網就有，我揣著一个頁面，伊有十題，我用算術來解，順利做到第五題，就愛想較久囉：

**雞兔同籠總共 36 隻**[tsiah]**，只知 兔仔跤 比 雞跤 較加 24 支**[ki]**，問：雞佮兔各有幾隻？**

後來**我按呢分析：**

設使雞、兔平濟隻，也就是雞 18 隻，兔 18 隻，按呢兔跤就會加[ke]出 36 支。

但是實際上兔跤只加 24 支，36 支 - 24 支 = 減 12 支跤。這表示兔仔較少隻，兔每減一隻（減四支跤），雞就愛加一隻（加2支跤），來滿足總共 36 隻个條件。

兔減一隻，就減 4 支跤；雞加一隻，就加[ke] 2 支跤，按呢來回就差 6 支跤，所減个 12 支跤 / 6 支跤 = 2，也就是兔減 2 隻，18 - 2 = 16 隻兔；雞加 2 隻，18 + 2 = 20 隻雞。

閣去**比較伊个解法：**

至少有 24 支兔仔跤，24 / 4 = 至少有 6 隻兔仔在其中。

36 - 6 = 30，先排除即 6 隻兔仔，賰 30 隻雞佮兔，其中雞跤佮兔跤平濟支，但是兩隻雞个跤 2 * 2 = 才等於一隻兔个 4 跤，所以雞、兔个比例是兩隻比一隻，也就是雞佔 2/3，兔佔 1/3

30 * 2/3 = 20 隻雞  
30 * 1/3 = 10 隻免，閣加回頭前所排除个 6 隻兔，總共 16 隻兔。

**驗算：**

雞 20 隻 + 兔 16 隻 = 雞兔總共 36 隻。  
16 * 4 = 64 支兔跤 - 20 * 2 支雞跤 = 加出 24 支兔跤。

用無仝个角度來分析仝一个問題，算術个思考，會提升咱个智慧。

最後欲講，**台語个「隻」唸 tsiah，「支」唸 ki**，完全無仝音，按呢欲講雞、兔幾隻[tsiah]、跤 幾支[ki] 就真清楚，無像華語變仝音分袂出來，增加口頭說明佮理解个困難。台語即點較優秀 ^_^

---

## 面冊網誌留言

**賴文龍**  
https://www.facebook.com/photo.php?fbid=1080049852008951&set=a.388695321144411.108826.100000118386378&type=3&theater

**潘科元**  
多謝，文龍兄即篇我有印象，真古錐^^

**賴文龍**  
遮呼汝參考。

**賴文龍**  
歹勢，文章是用北京語思考寫的。

**潘科元**  
無要緊啦^^  
我用「減跤」个角度來看就是：假使全部攏是四跤仔，按呢就有 88 支跤，但是實際只有 84 跤，88 - 84 = 4 跤，每一隻兔仔會減兩跤 4 / 2 = 2 隻兔仔在內，其他攏是四跤仔。不而過，即種想法，囡仔可能較歹理解。

**蕭藤村**  
陳之藩講是一隻訓練有素个狗。

**Jūkhái Piãbér Lîm**  
這句話，不是陳之藩說的吧？

**潘科元**  
陳之藩借用 Einstein 个話來簡化過。

**蕭藤村**  
陳之藩《旅美小簡》十、科學家的苦悶：

「現在到了這樣一個階段，科學家的任何一個小改進，其力量都足以震撼整個地球。埋首的科學家于此不能不有所思考了。因為整個人類的命運把握在他們手裡。所以在一九五二年，愛因斯坦曾慨乎言之：現在的專家教育不是教育，否則，專家豈不是訓練有素的狗。他之所以反對教育太過專門，即是怕整個人類會因為他們的無意識的行為而受害。然而什麼才是通才教育，他沒有說，因為他想不出一個方案來。」

**黃建盛**  
最近真紅个是另外一個老師學生年歲問題。老師共學生講，我佇汝即個年歲个時，汝才5歲；等汝kau3我今嘛个歲數，我都71囉！請問現此時老師及學生是幾歲？

**潘科元**  
我有轉貼啦^^  
https://www.facebook.com/khoguan/posts/1002654806459214?pnref=story

**簡秋榮**  
小學時代算術雞兔同籠問題，會記得考試攏會曉，我這陣無時間通思考。
