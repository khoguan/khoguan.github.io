---
layout: post
title: 舊戲園
date: 2015-08-01
author: 潘科元
categories: [活咧, 陷眠]
tags: [面冊網誌]
---
## 本文

入去一間真舊个電影院，裝潢簡單，塗跤佮壁攏用紅毛塗抹抹咧爾爾，椅仔是𠕇𠕇个枋仔，無軟軟个膨椅通坐，迄種舊式个戲園[hì-hn̂g]。

伊有隔做無仝大細，三間放影廳，攏做仝齣。影片已經開始咧做矣，我行入去揣(找)位坐，哪行哪想講，即種戲園我咧睏个時，定定夢著。

行到較細 迄間放影廳，有儂咧調整銀幕，將頂下[tíng-ē]閘一部份起來，本底个小銀幕，就按呢變做景色壯觀，比大間放影廳个效果閣較好个超闊銀幕。

我精神過來，才發現頭拄仔是咧眠夢。

細漢个時，先對電視有概念，後來予大儂𤆬(帶)去看電影，就想講，遐爾(那麼)大个銀幕後壁，一定有足複雜个機械佮零件，親像一台海翁大个電視機仝款。毋知到當時，我才發現銀幕後壁 空lo-so，啥乜攏無，只是一塊布。

現步 我掠叫是家己 已經清醒，咧扑字寫即篇予逐家看，大概也猶原閣佇眠夢中。各位攏佇我个夢中，我也佇恁个夢中。

---

## 面冊網誌留言

**張翠苓**  
按呢...我可能嘛是陷眠的時....夢著潘老師寫一篇舊戲園  

我看的頭一齣電影  
是國校仔五年，學校tshuā阮去看\--岳飛  
我毋知電影的來源是啥  
nā 看nā煩惱  
掠作偉大的人，自細漢就有人佇身邊做紀錄...出世時坐跤桶覕水災..較大漢用柴仔佇塗跤學寫字...等等

我是煩惱我大漢了...若是做一个偉大的人...攏無遮的紀錄...  
哈！！有夠戇！！

**潘科元**  
翠苓姊免倚靠別儂，攏嘛用母語文家己記錄！

**T-ho Lau**  
Tsong-sing hiáu bōng

**Tiunn Siok-tsing**  
老師...  
精神精神喔...

**潘科元**  
回魂喔回魂喔

**Tiunn Siok-tsing**  
今\~\~敢是佇夢中回也 ^^

**Tiunn Siok-tsing**  
我細漢定定夢著一個夢,若凖是咧放電影...開始到結束逐回攏共款....

**張翠苓**  
誠好...看免錢電影！

**Tiunn Siok-tsing**  
一點仔攏無好..  
因為...夢見个是...

佇咧一條斜面的大路，較低這爿是一絛足大條的大溝，逐回攏是按溝墘開始，我走佇頭前，後壁有一個乾埔舉刀共我追；我沿溝墘一直走一直走，後來正彎過一個橋，過橋了後復一直走，走到一直較細的路，印象中正爿是一排大樹，左爿干若是厝．走到路尾正彎看着一大片大埕，彼時夢中對獨己講：｛廟到啊，安全啊！｝，就醒來啊！

這種夢,干但放電影....逐工來一回!一直到我出社會 ><"

**Gillian Ho**  
潘老師這篇實在真趣味。（看了，才知影＂精神＂是按呢寫哩）
