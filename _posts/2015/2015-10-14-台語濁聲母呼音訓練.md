---
layout: post
title: "台語濁聲母呼音訓練"
date: 2015-10-14
author: 潘科元
categories: [呼音]
tags: [面冊網誌]
---
## 本文

台語个濁聲母（有聲子音）有 b-、l-、g-、m-、n-、ng-、j- 即七个（- 是省略號，指後壁閣有母音），m、n、ng 差別 b、l、g 个所在，是除了「濁」閣帶「鼻音」，簡稱鼻聲母。即幾个濁聲母內底，華語儂唸袂好勢个是 b、g、ng 即三个聲母，b 算真好練，g、ng 特別困難。論到 j 聲母，大部份个泉腔、閣有台南市腔攏合併入去 l 聲母，另外有真濟偏漳腔 ji 變 gi，恁个口音若已經無 j，就免練，若有興趣練，原則上唸像華語 ㄖ，但是毋通捲舌就著啦。

嬰仔一出世，爸母就一直佮伊講台語，按呢就免特別訓練，伊嘛唸會正，若是「華語喙型」已經定型、死性，彼就較僫雕：

一、予學生看發音部位圖，指出清聲母 p/t/k、濁聲母 b/l/g 个發音部位佮發音方式，練習即寡音个例詞个時，愛配合手勢來比講是佗位咧接觸發聲。

1.  p / b 攏是兩片喙唇愛合倚來，但是 p 佇喙唇合倚來个時，聲帶並無震動，等到雙唇分開，欲呼後壁个母音个時，聲帶才開始震動，舉例「飽 pá、比 pí、把 pé」。但是 b 佇喙唇合倚來个時，聲帶就開始震動，手摸嚨喉，感受會著。舉例：「猫仔 bâ-á、米 bí、馬 bé」。
2.  t / l 攏是舌尖伸去接觸門齒後，兩个音也是差佇接觸著个時，聲調無震動佮有震動。即組佮華語 ㄉ、ㄌ會使當做仝款。
3.  k / g 攏是舌背夯起來，去接觸軟顎，但是 k 佇接觸个時，聲帶無震動；g 佇一下接觸个時，聲帶就開始震動。舉例：「龜肉 ku-bah / 牛肉 gû-bah」「 一隻猴[kâu]、真正𠢕[gâu]「有夠奇[kî]、真懷疑[gî]」「生狂狂[tshenn-kông-kông]、頭楞楞[gông-gông]」。「𠢕儂 gâu-lâng」，毋是「猴儂 kâu-lâng」，也毋是「喉儂 âu-lâng」（無即个詞）。
4.  ng 佮 g 仝款，但是加出鼻音个效果，有真大个氣流通過鼻空，手摸鼻翼，感受會著震動。例詞：硬硬 ngē-ngē / ngī-ngī、文雅 bûn-ngá、雅氣 ngá-khì、大雅 Tāi-ngé（台中地名）、夾仔 ngeh-á、夾菜 ngeh-tshài（有方言差，有个腔唸 gueh 無鼻音）。「孫悟空 Sun Ngōo-khong」，毋是 Sun Nōo-khong，也毋是 Sun Mōo-khong（俗音）。

![發音部位圖](/assets/too/2015/1014/huatim-poo7ui7too5.jpg)
_發音部位圖_

二、台語小稱名詞若是「閉尾韻字+仔」，自然个講法往往會將前字韻尾个 -p/-t/-k/-m/-n/-ng 帶過來鬥佇「仔 á」个頭前變成伊个聲母，會使利用即種自然个過度喙形，予學生感受 b-/l-/g-/ng- 聲母个發音部位（喙形、舌位）佮濁音个性質。

1.  盒仔 a̍p-á => a̍p-bá，教囡仔唸：a̍p-á ... a̍p-bá、bá、bá、bá，比較 pá、pá、pá。
2.  翼仔 si̍t-á => si̍t-lá，教囡仔唸：si̍t-á ... si̍t-lá、lá、lá、lá，比較 tá、tá、tá。
3.  橐仔 lok-á => lok-gá，教囡仔唸 lok-á ... lok-gá、gá、gá、gá，比較 ká、ká、ká。
4.  阿啄仔 a-tok-á => a-tok-á，教囡仔唸 a-tok-á ... a-tok-gá、gá、gá、gá，比較 ká、ká、ká。
5.  尪仔 ang-á => ang-ńg，教囡仔唸 ang-á ... ang-ngá、ngá、ngá、ngá，比較 ná、ná、ná。
6.  桶仔 tháng-á => tháng-ngá，教囡仔唸 tháng-á ... tháng-ngá、ngá、ngá，比較「毯仔 thán-á … thán-ná，ná、ná、ná」
7.  蠓仔 báng-á => báng-ngá，教囡仔唸 báng-á ... báng-ngá、ngá、ngá、ngá，愛控制予好，一開始無鼻音，毋通唸做 máng-ngá。

不而過，濁聲母練起來了後，愛提醒學生：平常時仔咧講即種有「仔」个詞，迄个過渡聲母毋通唸甲傷激力，咧寫台羅个時，也毋免寫出來，因為「仔」本來是空聲母个音節，佮本底就有 b-/l-/g-/ng- 濁聲母个字無仝，比較「金仔 kim-má」佮「金馬 Kim-má」（金門馬祖），前\--者「仔 má」个 m 雙唇真冗[līng]，而且兩音節个重音佇「金」，後\--者「馬 má」个 m 雙唇咬絚絚，放開个時也蓋出力，而且兩音節个重音佇「馬」。

三、練習唸英語 “logo”，教怹唸个時，愛保持聲帶个震動。美國英語字頭个 g 變清化，但是第二音節起頭个 g ，若是前後攏是母音抑是濁音，較容易保存濁質(voicedness)。

咱聽 <https://dictionary.reference.com/browse/logo?s=t>{:target="_blank"}

迄个logo个 g 基本上是濁音，雖然猶原無像台語遐爾濁。

四、空聲母、濁聲母對比練習：

1.  有霧 ū bū、霧霧 bū-bū，毋是 ū ū。
2.  阿母 a-bú，毋是 a-mú，也毋是 a-ú。
3.  「食肉 tsia̍h bah」，毋是「食百 tsia̍h pah」。
4.  「五箍 gōo-khoo」，毋是「芋箍 ōo-khoo 」。
5.  「蔡英文 Tshuà Ing-bûn」，毋是「菜英勻 tshài ing-ûn」。
6.  「坐倚我 tsē uá guá」，毋是「坐倚倚 tsē uá-uá」。
7.  「義工 gī-kang」，毋是「奕工 ī-kang」（無即个詞）。
8.  「蚵仔 ô-á」vs. 「鵝仔 gô-á」（漳系）、「蝶仔 ia̍h-á」vs. 「 鵝仔 giâ-á」（泉系）。
9.  「好額 hó-gia̍h」毋是「好野 hó-iá」；「好額儂 hó-gia̍h-lâng」毋是 hó-ia̍h-lâng。
10.  「蟧蜈 lâ-giâ」（長腳蜘蛛）毋是 lâ-iâ。
11.  「月娘 gue̍h/ge̍h-niû」毋是「畫娘 uē niû」。
12.  「戇儂 gōng-lâng」毋是「旺儂 ōng-lâng」；「戇戇 gōng-gōng」毋是「旺旺 ōng-ōng」。

---

## 面冊網誌留言

**潘科元**  
增加第四點：空聲母、濁聲母對比練習

**葉程允**  
即個練習真讚  
先生敢好予我剪取部分做教材?

**潘科元**  
好

**葉程允**  
多謝 🙂

**劉惠蓉**  
潘科元老師，這哪是有法度請全部教台語的老師了解，用來牽教國小高年級的囡仔，真正式上蓋讚的母語底蒂。惠蓉嘛共潘老師感謝閣請示，提來做教材。

**潘科元**  
這我會閣一直修訂補充，各位參考活用，毋通完全照抄。也敬請各位先進分享恁个心得，感謝。

**劉惠蓉**  
感謝 潘科元老師，只要有機會，惠蓉會繼續為台灣母語加油付出。

**莊文龍**
世界讚\~\~\~!!!  
()校正，請參考!!!  
5.尪仔 ang-á => ang-(ngá)，教囡仔唸 ang-á ... ang-ngá、ngá、ngá、ngá，比較 ná、ná、ná。
