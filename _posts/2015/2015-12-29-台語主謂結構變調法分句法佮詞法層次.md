---
layout: post
title: "台語主謂結構變調法，分句法佮詞法層次"
date: 2015-12-29
author: 潘科元
categories: [呼音, 台語聲調探討]
tags: [面冊網誌]
---

台語个變調無遐簡單，若是佇句法層次个「主謂結構」，名詞主語尾字个重音節，著愛唸本調。

像俗語「鹽#濟# 菜#鹹#，話#濟# 儂嫌#」（意思就是「鹽# 若濟# 菜# 就鹹#，話# 若濟# 儂就嫌#」），八字是四對「主謂結構」个複合句，有七字本調。

其中「儂」也是主語，但是有變調，這毋是普通个名詞，是不定个指稱詞，有半虛詞个性質，類似華語講〔人家〕，所以無重讀、唸變調。但是可能也有儂延續頭前三對主謂結構个唸法，「儂」字也唸本調。

但是一旦進入詞法層次，「主謂結構」變成慣用成語詞，詞彙化了後，伊个主語，欲變調、毋變調，並無絕對个規則，往往是看約定俗成个習慣講法，有个保存句法層次个主語本調，有个有變調。

前字本調：心#悶# sim\|-būn、心#酸# sim\|-sng、頭#疼# thâu\|-thiànn、胃#下垂# uī\|-hā-suî、胃#潰瘍# uī\|-khuì-iông（「潰」唸 khuì 是俗音，正音 huē）、心#甘#情#願# sim\|-kam\|-tsîng\|-guān、心#滿#意#足# sim\|-buán\|-ì\|-tsiok\|、心#堅#意#切# sim\|-kian\|-ì\|-tshiat、水#落#石#出# tsuí\|-lo̍k\|-si̍k\|-tshut。

前字變調：面熟# bīn-si̍k、年老# nî-lāu、目花# ba̍k-hue、客滿# kheh-buán、膽寒# tám-hân、腦充血# náu-tshiong-hiat、耳空輕# hīnn-khang-khin、目孔赤# ba̍k-kháng-tshiah、火燒厝# hué-sio-tshù、水轉跤# Tsuí-tńg-kha、喙笑目笑# tshuì-tshiò-ba̍k-tshiò、跤痠手軟# kha-sng-tshiú-nńg、頭(#)燒#耳熱# thâu-sio\|-hīnn-jua̍h、爸老囝幼# pē-lāu-kiánn-iù、跤尖#手幼# kha-tsiam\|-tshiú-iù、心狂#火𤏸# sim-kông\|-hué-to̍h。

其中个四字成語，若是來自文言、書面語，主語較容易保持本調，若是流傳真久个口語白話，往往主語會變調，甚至前三字攏變調。

若是像「風調雨順、國泰民安」，是文言文，照講著一字一字唸做「風#調#雨#順#，國#泰#民#安#」（hong\| tiau\| ú\| sūn, kok\| thài\| bîn\| an，「調」有唸第一聲 tiau，有唸第五聲 tiâu），但是因為百姓蓋捷講，詞彙化了後，出現足濟變體：風調#雨順#、國泰#民安#、國泰#民#安、國#泰#民安#，攏有鄉親講\--nē！
