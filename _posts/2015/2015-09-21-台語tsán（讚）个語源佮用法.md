---
layout: post
title: "台語 tsán（讚）个語源佮用法"
date: 2015-09-21
author: 潘科元
categories: [語詞, 台語語詞探討]
tags: [面冊網誌]
---
## 本文

台語表示足滿意、足呵咾个感嘆詞兼形容詞「tsán」，台日大辭典就有收，伊漢字寫做「盞」，註明是「戲」語（毋是做戲个話，是指講笑个話），伊个例句：  
「此[tsit]帮的戲真 ~」、「海口 ~」（口才好、蓮花喙）、「此個查某真 ~」 。

  
咱thang知，tsán 个形容詞用法，自台日典所記到今，攏是做謂語形容詞（predicative adjective），囥佇謂語个位置，伊个頭前會使有加強程度个副詞，像：

真tsán、足tsán、有夠tsán、it-tóo tsán（比大頭拇）

但是 tsán 袂使做屬性形容詞（attributive adjective），也就是 tsán 袂使直接修飾名詞，親像：

\* tsán儂、\* tsán衫、\* tsán話、\* tsán查某

即款用法無儂講、聽著也袂接受。毋但按呢，我認為 tsán 無用佇變調个位置，像：「tsán kah 袂曉講」老輩儂也無按呢講，毋過我有看著台文面友按呢寫，語言是會演變个，可能漸漸有儂感覺按呢講伊嘛會接受。

即个 tsán，1873年个廈英大辭典無收，1931年个台日大辭典才有收，閣註明是滾笑語，這可能是二十世紀才出現个台灣新俚語，總\--是，台語 tsán 對日本時代發展到今，雖然有形容詞个作用，但是並無完全脫離感嘆詞个地位。

tsán 教典寫做「讚」，註明是「替代字」，這是硬鬥个，用華語音 ㄗㄢˋ 來記台語个結果，「讚」是去聲字 tsàn，並無讀上聲字 tsán 个根據。

中文版 面冊 將英文版个 like 鈕仔翻譯做「讚」，配合比大頭拇个尪仔，非常時行，這是受台語影響个台灣國語，華語本來欲表示讚美，毋是講一字「讚！」，是講「好！」「好樣的！」「好棒！」（「好棒」本來較粗俗）等等。

以上，敬請先進指教，感謝。

---

## 面冊網誌留言

**洪熙文**  
我進前聽人設理論講，tsán可能本來有影是「tsàn贊」，做動詞，意思是「贊成」猶是類似的意思，後面有賓語綴咧，所以變聲，聽起來佮陰上聲的tsán差不多，後來綴語言的演變，這个詞慢慢仔嘛會當做形容詞用，聲調雖然照規則愛用本調，但因為以前「贊」一直有賓詞，所以人無慣勢講本調的tsàn，所以繼續用原來是變調的發音，按呢才變做tsán。彼个朋友嘛咧想，感嘆詞kán大概嘛是按呢對「kàn姦」變來的。

**潘科元**  
熙文兄台語文研究了有夠深，阮台灣儂足見笑。  
『感嘆詞kán大概嘛是按呢對「kàn姦」變來的』這無問題，若是 tsán 按怎來个，逐家閣稽考看覓。

**有閒來坐**  
嗯。佇福建我本然毋捌聽儂講「tsan2」，是路尾按台灣傳來了則有的。

**潘科元**  
多謝閒\--哥來印證。

**Yoan Christo**  
華語化个現象有夠深

**有閒來坐**  
即字「tsan2」，我拍算佮「sui2氣」卜倚卜倚……泉州話有講一字「thiak」，佮即字「tsan2」不止倚意。

**Yoan Christo**  
tsan2對閩南地區有咧用無？ 但是，即字用个用个，嘛是感覺真合嘴講个

**有閒來坐**  
即陣有少數儂咧學台灣腔講「tsan2」，總是無濟。是，即字真合喙，我嘛是早早著抾來咧講。

**Yoan Christo**  
汝就是三句袂離即句矣， 我真常聽汝佇微信講即句， 汝个福建話是綜合腔

**有閒來坐**  
喔。

**Yoan Christo**  
我歹勢呢， 我真久無去參加汝个微信群，最今較無閑...顾外顾内....就是按爾啦 😃

**有閒來坐**  
囝生傷濟 費氣。

**Yoan Christo**  
恁公啊汝，毋是按爾啦，是阮某對我規日咧彳掏微信有小可意見， 所以我較好對群退出來，有時仔咧愛耍就去共伊看一下

**潘科元**  
厝內个工課嘛著加減做

**Yoan Christo**  
問題是即種物件乎，若是傷過頭去，就會共遠的拖近來，共近推遠去....有儂若是完工了後，就會佇項欲來揣一點仔家己个娛樂，但是若是傷過頭，另外嘛會無意中會共身軀爿个儂放未記个，我是較避免一方面啦

**Andy Chen**  
阿天講 廣州話pún有「cán」，一般寫做「盞」  
<http://www.cantonese.asia/attachments/oncc/lessons/017.htm>{:target="_blank"}  
「㜺鬼」與「走趲」  
CANTONESE.ASIA  

**呂彥廷**  
阿肥豬14秒遐（盞鬼）  
<https://youtu.be/HXGC-xOL7lw>{:target="_blank"}

**潘科元**  
單音節「cán」會使獨立使用袂？

**林文信**  
tsàn(第3聲)這音佇阮遮的生活語詞當中真捷用著，我本情當做是棧這字，
原來是贊這字，頭殼底直想講假是棧tsàn枋棧懸，當然是棧聲棧威  
伊tsàn講伊後頭勢力真大，毋驚死做汝來  
伊今喙較落軟矣，汝莫閣tsàn落去，我來處理就好矣  
我感覺教典用字應該無毋著
