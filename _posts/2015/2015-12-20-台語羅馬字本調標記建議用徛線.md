---
layout: post
title: "台語羅馬字本調標記建議用徛線「|」"
date: 2015-12-20
author: 潘科元
categories: [寫作, 台語文寫作理論佮實務]
tags: [面冊網誌, 教育部台語辭典, 外來語]
---
## 本文

![齒盤个徛線个位置](/assets/too/2015/1220/vertical-bar.jpg)
_齒盤个徛線个位置_

台語羅馬字本調標記建議用徛線「\|」

Tâi-gí\| Lô-má-jī\| pún-tiāu\| phiau-kì\| kiàn-gī iōng khiā-suànn “\|”.

羅馬字台語文無符號通標示本變調，我常在感覺無理想。

Lô-má-jī\| Tâi-gí-bûn\| bô hû-hō\| thang phiau-sī pún-piàn-tiāu, guá tshiâng-tsāi kám-kak bô lí-sióng.

毋但咧讀舊文獻个時，三不五時會拄著困難，實在毋知原作者按怎變調。佇咱即个電腦時代，欲用軟體來自動讀出台羅文，聲調較按怎都唸袂好勢。

M̄-nā leh tha̍k kū bûn-hiàn\| ê sî, sam-put-gōo-sî\| ē tú tio̍h khùn-lân, si̍t-tsāi\| m̄-tsai guân tsok-tsiá\| án-tsuánn piàn-tiāu. Tī lán tsit ê tiān-náu sî-tāi, beh iōng nńg-thé\| lâi tsū-tōng tha̍k tshut Tâi-lô-bûn, siann-tiāu\| khah án-tsuánn\| to liām bē hó-sè.

我佇齒盤相來相去，最後揣著 \| 即个分隔號，看著袂鑿目（若用台語論文例句慣用个 # 傷鑿目），閣無別款習慣用途个符號，提來當做台羅文个斷音點標記。

Guá tī khí-puânn\| siòng lâi siòng khì, tsuè-āu\| tshuē tio̍h “\|” tsit ê hun-keh-hō, khuànn tio̍h\| bē tsha̍k-ba̍k (nā iōng Tâi-gí lūn-bûn\| lē-kù\| kuàn-iōng\| ê "#" siunn tsha̍k-ba̍k), koh bô pa̍t-khuán si̍p-kuàn iōng-tôo\| ê hû-hō, the̍h lâi tòng tsò Tâi-lô-bûn\| ê tn̄g-im-tiám\| phiau-kì.

因為一句台語，讀本調个音節比讀變調个所在加足少，句點、逗點等等个標點符號也會使幫助決定斷音點，遮个掠外，閣需要註明本調个所在就真少囉。

In-uī tsi̍t kù Tâi-gí, tha̍k pún-tiāu\| ê im-tsiat\| pí tha̍k piàn-tiāu\| ê sóo-tsāi\| ke tsiok tsió, kù-tiám, tōo-tiám\| tíng-tíng\| ê phiau-tiám-hû-hō\| iā ē-sái pang-tsōo kuan-tīng tn̄g-im-tiám, tsia=ê lia̍h-guā, koh su-iàu tsù-bîng pún-tiāu\| ê sóo-tsāi\| tsiū tsin tsió\--looh.

著讀本調个音節，即个 \| 分隔號著下佇迄个音節个後尾。若是有標點符號个所在，閣毋是輕聲字，這軟體有法度簡單判斷出著唸本調，按呢即个 \| 標記著省略免標。輕聲記號 \-- 頭前个音節著唸本調，這仝款免閣標 \|。

Tio̍h tha̍k pún-tiāu\| ê im-tsiat, tsit ê “\|” hun-keh-hō\| tio̍h hē tī hit ê im-tsiat\| ê āu-bué. Nā sī ū phiau-tiám-hû-hō\| ê sóo-tsāi, koh m̄ sī khin-siann-jī, tse\| nńg-thé\| ū huat-tōo\| kán-tan\| phuànn-tuàn tshut tio̍h liām pún-tiāu, án-ne\| tsit ê “\|” phiau-kì\| tio̍h síng-lio̍k\| bián phiau. Khin-siann kì-hō\| thâu-tsîng\| ê im-tsiat\| tio̍h liām pún-tiāu, tse\| kāng-khuán bián koh phiau “\|”.

若像 tē-tāng（地動）即種詞，前字著讀本調个特殊情形，就寫做 tē\|-tāng。

Nā tshiūnn "tē-tāng"（地動）tsit-tsióng sû, tsîng-jī\| tio̍h tha̍k pún-tiāu\| ê ti̍k-sû tsîng-hîng, tsiū siá tsò tē\|-tāng.

請注意，教羅、台羅个短橫線連字號 - ，本質上是連詞記號，毋是本變調个記號，也就是講，連字號頭前个音節，無的確著唸變調；抑後壁是空格，毋是連字號个音節，也無的確著唸本調。

Tshiánn tsù-ì, Kàu-lô, Tâi-lô\| ê té-huâinn-suànn\| liân-jī-hō\| “-”, pún-tsit-siōng\| sī liân-sû\| kì-hō, m̄-sī pún-piàn-tiāu\| ê kì-hō, iā tsiū-sī kóng-, liân-jī-hō\| thâu-tsîng\| ê im-tsiat, bô-tik-khak tio̍h liām piàn-tiāu; iah āu-piah\| sī khàng-keh, m̄-sī liân-jī-hō\| ê im-tsiat, iā bô-tik-khak tio̍h liām pún-tiāu.

不而過，即个 \| 分隔號，佮羅馬字母 l（L 个小寫）形體倚倚，好佳哉出現个位置無仝，一个佇音節後，一个是音節頭个聲母，所以較無要緊。

Put-jî-kò, tsit ê “\|” hun-keh-hō, kah Lô-má-jī-bú\| "l" ("L" ê sió-siá) hîng-thé\| uá-uá, hó-ka-tsài tshut-hiān\| ê uī-tì\| bô-kâng, tsi̍t-ê\| tī im-tsiat-āu, tsi̍t-ê\| sī im-tsiat-thâu\| ê siann-bú, sóo-í\| khah bô iáu-kín.

\| 分隔號即个齒，佇無仝个齒盤，往往囥佇無仝所在，大常攏佇 Enter/Return 齒附近，小相\--一下就有。扑个時，著先揤 shift 齒。

“\|” hun-keh-hō\| tsit ê khí, tī bô-kâng\| ê khí-puânn, óng-óng\| khǹg tī bô-kāng sóo-tsāi, tāi-siông\| lóng tī "Enter/Return" khí\| hū-kīn, sió siòng\--tsi̍t-ē tsiū ū. Phah\| ê sî, tio̍h sing tshi̍h "shift" khí.

若是平常寫作台羅文，毋免遮厚工，因為欲撥工記出讀本調个跡，著愛專業級以上个程度，若要求初學者按呢做，傷勉強囉。總\--是，有心欲予伊傳世个作品、文獻，咱該當按呢處理才好。

Nā sī pîng-siông\| siá-tsok Tâi-lô-bûn, m̄-bián tsiah kāu-kang, in-uī beh puah-kang\| kì-tshut tha̍k pún-tiāu\| ê jiah, tio̍h ài tsuan-gia̍p-kip\| í-siōng\| ê thîng-tōo, nā iau-kiû tshoo-ha̍k-tsiá\| án-ne\| tsò, siunn bián-kióng\--looh. Tsóng\--sī, ū-sim\| beh hōo i thuân-sè\| ê tsok-phín, bûn-hiàn, lán kai-tong án-ne\| tshú-lí\| tsiah hó.

尤其是台羅文教材，若有一个肆序个符號來標記斷音點，學生、讀者真正會歡喜到極。按呢，咱也免像瑪利諾會个台語課本按呢，隨个仔音節除了用潤號標記調類，閣佇頂頭用數字加註實調，滿篇數字，顛倒艱苦看。

Iû-kî sī Tâi-lô-bûn\| kàu-tsâi, nā ū tsi̍t-ê sù-sī\| ê hû-hō\| lâi phiau-kì tn̄g-im-tiám, ha̍k-sing, tho̍k-tsiá\| tsin-tsiànn ē huann-hí kàu-ki̍k. Án-ne, lán iā bián tshiūnn Má-lī-lo̍k-huē\| ê Tâi-gí khò-pún\| án-ne, suî-ê-á im-tsiat\| tî-liáu iōng jūn-hō\| phiau-kì tiāu-luī, koh tī tíng-thâu\| iōng sòo-jī\| ka-tsù si̍t-tiāu, muá-phinn\| sòo-jī, tian-tò kan-khóo-khuànn.

電腦自動語音个文本，也著倚靠即種標記才讀會好勢，而且咱有種種个技術通應用，可比講，即个本調點標記，網頁、電子冊个讀者會使選擇欲顯示抑無，總\--是，文本背後猶原有存在，所以語音軟體就有法度用來決定讀本調个位置。

Tiān-náu\| tsū-tōng gí-im\| ê bûn-pún, iā tio̍h uá-khò tsit-tsióng phiau-kì\| tsiah tha̍k ē hó-sè, jî-tshiánn lán ū tsióng-tsióng\| ê ki-su̍t\| thang ìng-iōng, khó-pí kóng-, tsit-ê pún-tiāu-tiám\| phiau-kì, bāng-ia̍h, tiān-tsú-tsheh\| ê tho̍k-tsiá\| ē-sái suán-ti̍k beh hián-sī\| iah bô, tsóng\--sī, bûn-pún\| puè-hiō\| iû-guân\| ū tsûn-tsāi, sóo-í\| gí-im nńg-thé\| tsiū ū huat-tōo\| iōng lâi kuat-tīng tha̍k pún-tiāu\| ê uī-tì.

2023-10-25補記：

後來佇教育部開年度教典維護會議个時，
我提出一寡外來語詞頭字口四聲有保持本調个現象，
像 bat-té-lih、bak-kú-mí-á，主張應該愛有記號來標明，若無，
學習者一定愛唸做變調。盧廣誠教授附議而且提議用半型句點，
寫做像 bat.-té-lih、bak.-kú-mí-á。
因為佇面冊我也有看過其他个先進使用即種寫法，
為著予議程順利，我直接表示贊成。
後來這就定做全國賽台語朗讀稿標記外來語个暫行方案。
閣來，新教典將外來語附錄所用个數字式聲調轉寫做調號式个時，
猶原無採用即套暫行方案。我個人最近咧寫台語四字套語个標音个時，
漸漸有咧採用，像【心甘情願 sim.-kam.-tsîng.-guān】、
【有路無厝 ū-lōo.-bô-tshù】。

另外，徛線佇 Markdown 文件格式中，有特殊作用，是表格欄位个分隔線，
所以見擺欲扑徛線，著愛佇頭前加反斜線，不止仔厚工。

---

## 面冊網誌留言

**Hong-tsing Tang**  
對台語真用心，有想法、有行動，誠難得，值得呵咾！

**洪熙文**  
鄭良偉佇伊關於變調現象的論文內底用"#"來表示兩個聲調組之間的邊界，較濟的學者嘛有綴彼个用法，所以，用"#"敢毋是會當予人看較慣勢？

**潘科元**  
我有提起 "#" 个問題就是傷鑿目，這thang用佇學者論文个例句，但是無適合用佇規篇个台羅文。

**張阿天**  
箱鑿目 +1

**潘科元**  
我以後寫規篇个台語文，攏欲按呢做來驗證我家己个提案會通[thong]抑袂通。

**張阿天**  
«Nā sī pîng-siông\| siá-tsok Tâi-lô-bûn, m̄-bián tsiah kāu-kang, in-uī beh puah-kang\| kì-tshut tha̍k pún-tiāu\| ê jiah, tio̍h ài tsuan-gia̍p-kip\| í-siōng\| ê thîng-tōo, nā iau-kiû tshoo-ha̍k-tsiá\| án-ne\| tsò, siunn bián-kióng\--looh. Tsóng\--sī, ū-sim\| beh hōo i thuân-sè\| ê tsok-phín, bûn-hiàn, lán kai-tong án-ne\| tshú-lí\| tsiah hó.»

若我只暫仔塊試驗个欵式：

Nāⁿ sī pêngsiông—siáchok Tâilô bûn—, m̄ bián chià kāukang—, in'ūi beh poah kang—kì chhut tha̍k púntiāu—ê jiah—, tio̍h'ài choan-gia̍p kip—ísiōng—ê thêngtō͘—, nāⁿ iaukiû chho͘-ha̍k-chiá—ánneⁿ—chò—, siuⁿ biánkióng—lo͘-. Chóng—sī-, ū sim—beh hō͘ i thoân-sè—ê chokphín—, bûnhiàn—, lán kaitong ánneⁿ— chhúlí—chiah hó—.

**Lin Yang**  
阿天 你的款式嘛真好

**Yoan Christo**  
í ê khah phái-khuànn, bô ài , phuann sian-sinn ê khah suí-hîng

**Andy Chen**  
毋但羅文·愛分隔，漢文·也着隔—開

**潘科元**  
middle dot · 我也有考慮在內，總\--是，有兩點原因無採用：一\--來無夠hiánn目，二\--來齒盤袂thang直接扑出來。

**莊雨豪**  
「因爲一句台語...」彼段个羅馬字，按怎有一個「=」？

**潘科元**  
彼是隨前變調輕聲个記號，目前个台羅並無設計在內。教育部台羅个前身 TLPA 有。

**Andy Chen**  
我個人·所用ê分隔，「ê」前後·無隔，「kap」前後·無隔。特別是「ê」前·beh隔，我感覺真bái...感真正有欠用共「ê」隔—起來？

**張阿天**  
Nāⁿ lí ê siáhoat—, «ê»—thâuchêng—liàn-tiāu—ê só͘chāi—lí sī ánchóaⁿ chhúlí—?

**張阿天**  
Lūn chin—, «·» si̍tchāi—sioⁿ sè-lia̍p—, māⁿ sī pháiⁿ khoàⁿ—koh kiam kankhó͘ khòaⁿ—.

**張阿天**  
Chúnnāⁿ ē-ēng-tit chhāi tòa imchat—ēté— (nāⁿ hûiⁿ-chōa—) ásī tòchhiúpêng— (nāⁿ ti̍t-chōa—), hoānsè bē bái—o͘-.

**潘科元**  
「總共排十一个儂 tsóng-kiōng pâi tsa̍p-it ê lâng」，迄个 it 著變調，但是「叫著排十一个儂 kiò tio̍h pâi tsa̍p-it ê lâng」迄个 it 本調，這軟體足僫判斷\--neh！

**Roger Ông**  
臺灣語漢文注音系統訊息  
https://www.facebook.com/NatureRogerOng/posts/10203686151034328?pnref=story  

1.[僅須]將漢字一行行匯入台文注音標註系統後 台羅拼音及吳守禮注音  
咸 平水韻注音 +兼 該字"切字下字韻" 皆由下面 字典list 點選取用

2. 轉調只需於"轉調欄"設 "Y" 後 系統自動幫忙將輸出台羅拼音 加上轉調, 並且台文注音自動轉成轉調後之標注.

**Roger Ông**  
台語羅馬拼音 變調輸出 例  
https://www.facebook.com/photo.php?fbid=10203722038691497&set=ms.c.eJwzNDAyMDY3MjA1sTQwNDEyNdMzhIgACQszS0MTS3MAfMoHAg~-~-.bps.a.10203686115593442.1073741886.1833924455&type=3&theater

**Ang Uijin**  
我感覺科元這个建議會凍考慮。值得推廣。

**潘科元**  
感謝老師肯定。本調標記欲用啥符號，會用得閣參詳，總\--是，大方向就是，全羅台文若有加設即个符號，予有需要个儂利用來標記教材、電腦自動語音个文本等等，應該閣較完備。

**Pochung Pektiong Chen**  
請問除了 "tē\|-tāng"地動，猶有啥物詞是「前字著讀本調」？

**潘科元**  
前字本調：心悶 sim\|-būn、心酸 sim\|-sng、頭疼 thâu\|-thiànn、胃下垂 uī\|-hā-suî、胃潰瘍 uī\|-khuì-iông（「潰」唸 khuì 是俗音，正音 huē）。
前字變調：面熟 bīn-si̍k、年老 nî-lāu、目花 ba̍k-hue、膽寒 tám-hân、腦充血 náu-tshiong-hiat、耳空輕 hīnn-khang-khin、目孔赤 ba̍k-kháng-tshiah。

**Yeh KaiChen**  
我個人的想法是會當用下句點，親像按呢（姑且用圓箍仔來標示）。

Guḁ́ kò-lî̥n ê siūnn-huḁt sī ē-tàng īng ē-kù-tiḁ́m, tshin-tshiūnn án-ni̥(koo-tshiánn īng înn-khoo-ḁ́ lâi phiau-sī̥).

https://zh.m.wikipedia.org/zh-tw/%E9%BB%9E_(%E9%99%84%E5%8A%A0%E7%AC%A6%E8%99%9F)  
點 (附加符號) - 維基百科，自由的百科全書  
ZH.M.WIKIPEDIA.ORG

**江瑋平**  
這種標示方式對想欲學正港規句本調變調个儂誠有幫贊 🔥💖 勞力先生！
