---
layout: post
title: "台語詞【圈仔 khian/khan-á】"
date: 2015-05-29
author: 潘科元
categories: [語詞, 台語語詞探討]
tags: [面冊網誌]
---

圈仔[khian-á] 指圓環形个物件，像「門圈 mn̂g-khian」，古早个大門頂面攏有，扑門个時，kho̍k kho̍k kho̍k 發出聲音，予主儂聽會著，華語叫做〔門環、響器〕。

「鎖匙圈仔 só-sî-khian-á」，將幾若支鎖匙穿[tshng]做伙。

有一種傳統个粿也叫做「khian-á」也講做「khan-á」，頂面有印規排圓環形个金錢印，俗寫做「牽仔」，教育部寫「圈仔」，講是替代字。「圈仔」也叫做「紅圈、圈仔粿、紅圈粿」。俗語：「有龜 毋食khian，無龜 khian也好」，紅龜有包餡，但是 khian-á 通常無包餡（逐所在無的確），紅龜較大塊，khian-á 較細塊，若有大塊个，就無將細塊个看在眼內，而且 khian-á 定定是咧拜好兄弟，所以較無人氣。即句話是咧講儂若有較好个選擇，就看懸無看低，但是一旦無通揀，有thang用就罔度。khian-á 也有儂唸做 khan-á，凡勢講 khan-á 个儂較濟。

補充：頂段所講个粿路，可能是泉腔个儂講一字 khian 較普遍，漳腔个儂加 á，講做 khan-á 較普遍（無介音 i ）。

![khan-á](/assets/too/2015/0529/khan-a2.jpg)

「紅圈粿」 圖片出自「台灣節慶之美」網站（2023-10-21補註：網站已經揣無）

---

## 面冊網誌留言

**Liz Lim**  
阮阿媽就是講khan-á-kué，所以我一直毋知影伊佮圈khian有關係講！

**潘科元**  
傳統食品 Liz 食透透^^

**Liz Lim**  
無啦我干焦知影粿佮粽，賰的阮兜無的我攏袂曉。像moo-honn，我就干焦聽過，無看過，可能細漢有，嘛袂記得矣。

**蕭平治**  
阮講「khan-á-liau」，是tn̂g-liau-hîng(長繚形)。阮tsia m̄-bat聽過「有龜 毋食khian，無龜 khian也好」tsit句俗語。

**林金城**  
阮汐止講「牽(khian)」，無講「牽仔」，阮遮買e5牽攏有ann7，我毋捌看過無ann7 e5 牽。

**潘科元**  
多謝金城兄，我解說了毋著去个款。可能是 khian 比紅龜較細塊，毋是無餡、有餡个差別。

**Liz Lim**  
阮遐確實無餡neh，佮丁仔粿足成，精差是有印無印

**林金城**  
確實捌看過文獻寫講「牽通常無餡」，咁會是台灣禮俗語典,tsiah來去ping2看mai7一下。

**蕭平治**  
阮崁頂庄較早時行keⁿ楊麻布，直絲叫做khan-á抑是keⁿ-á(經線)，橫絲叫做húi-á(緯線)，khan-á-liau無講khan-á(牽仔)，可能kap 這有關連？

**林金城**  
科元兄，各所在有怹無仝款个文化，應該毋是 著 kah 毋著 个問題。（相片來源 實用台灣諺語典）

![有龜毋食牽，無牽龜也好](/assets/too/2015/0529/ku-vs-khan.jpg)

**Liz Lim**  
"祭鬼"著!!

**潘科元**  
金城兄，真感謝。
我煞無去查台灣諺語典。

**林金城**  
為啥乜我查 丁仔粿 會講是 客家清明祭祖所供粿品，象徵添丁。咱去夆文化霸凌甲慣勢慣勢矣，油桐花、花仔布、三山國王攏予怹搶去用矣。請問客人咁有講粿？

**劉建仁**  
我的漳州腔講 khian1-na2。記得是無餡。

**Loke Chin Wei**  
頂馬个紅蟶(紅牽)有餡, 暫時無看過無餡个... 紅蟶佇只爿是攑來拜天公个, 所以天公生个時才有儂賣... 奇怪个是, 只爿个"紅龜/紅圓/紅桃/紅蟶"是柑色个, 雖然叫"紅 X"... @.@ <https://www.facebook.com/photo.php?fbid=10153131308397996>{:target="_blank"}

**潘科元**  
可能是頂馬个紅花米是柑仔色个^^

**簡秋榮**  
阮講 khan-á 。kánn-ná無餡。
