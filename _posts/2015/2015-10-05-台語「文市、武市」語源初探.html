---
layout: post
title: 台語「文市、武市」語源初探
date: 2015-10-05 02:45:36 +0800
author: 潘科元
categories: [田野]
---

<p>進前先進諸君有討論著台語「文市 b&ucirc;n-tshī」佮「武市 b&uacute;-tshī」，文市解說做小賣生理，武市是大賣、批發生理。</p>
<p>今我有各樣[koh-iūnn]个發現，廈英典、台日典並無「武市 b&uacute;-tshī」即个詞，但是台日典有收 b&ucirc;n-tshī，而且漢字是寫「門市」，毋是「文市」，台日典無收 mn̂g-tshī。</p>
<p>閣看歌仔冊个材料，清末民初廈門會文堂書局《新刻方世玉打擂臺》之一：</p>

<blockquote class="prompt-tip">
    夥計不許就擋止<br />
    𢜛化能污我門市<br />
    你往別處去就是<br />
    苗顯求情諸夥計
</blockquote>

<p>會文堂《最新厦門市鎮歌》(1916)：</p>
<blockquote class="prompt-tip">
    各種書冊盡齊到<br />
    新歌出有百號頭<br />
    各港批發無計較<br />
    門市人馬亂抄抄
</blockquote>

<p>新竹興新書局《福建手環記歌》(1955)：</p>
<blockquote class="prompt-tip">
    糖粉直接皆忌辨<br />
    門市原塊賣零錆<br />
    貨到無塊通好棧<br />
    閣租一宮無商干
</blockquote>
<p>（糖粉直接家己辦　門市原teh賣零星[l&acirc;n-san]　貨到無t&egrave;通好棧[ts&agrave;n]　閣租一間無相干）</p>
<p>歌仔冊語料庫，揣無「文市、武市」个詞。</p>
<p>對按呢看起來，我提出一套未定論个看法：「門市」即个詞，表示小賣生理，是近代閩台語對書面語吸收來个語詞，毋是在來詞，所以唸文言音 b&ucirc;n-tshī。到日本時代中期，抑是戰後，台灣儂對 b&ucirc;n-tshī 个 b&ucirc;n 即个音，聯想到「文武 b&ucirc;n-b&uacute;」即个詞，就按呢閣新創一个「武市」个講法，來表示批發生理，致使產生「文市、武市」即組反義詞。</p>
<p>現代進一步發展，就有台語儂照「門市」兩字个白話音來唸 mn̂g-tshī，用來表示有設店面、店員、店窗櫥等等，通予儂客直接上門來看來買，毋是只有辦公室、倉庫爾爾，像傳統个貿易商，抑是新型个網路商店，攏可能無 mn̂g-tshī，但是伊是大賣、抑是小賣，彼是無的確，所以這佮頂面所講「文市、武市」个概念無啥仝款。</p>
<p>陳修《台灣話大詞典》（2000修訂新版），有「門市 b&ucirc;n-tshī」「文市 b&ucirc;n-tshī」「武市 b&uacute;-tshī」，無「門市 mn̂g-tshī」：</p>

<blockquote class="prompt-tip">
    【門市 b&ucirc;n-chhī】零售之處。～～部～～pō͘⇨附設的零售所。略同文市b&ucirc;n-chhī，但後者指小本獨立的店鋪。(p.127)
</blockquote>

<blockquote class="prompt-tip">
    【文市 b&ucirc;n-chhī】分售小賣hun-si&ucirc;-si&oacute;-bē(bōe)。同門市b&ucirc;n-chhī，不過文市指小本獨立經營，門市指大本或生產工廠的一零售部門。(p.125)
</blockquote>

<blockquote class="prompt-tip">
    【武市 b&uacute;-chhī】對文市b&ucirc;n-chhī而言。商業躉批t&uacute;n-phe曰武市，零售l&ecirc;ng-si&ucirc;曰文市b&ucirc;n-chhī亦曰門市b&ucirc;n-chhī。～～該大本～～&agrave;i tōa-p&uacute;n⇨武市的生理需要大資本。(p.117)
</blockquote>

<p>初步个結論：b&ucirc;n-tshī、mn̂g-tshī 其實語源攏是「門市」，即兩種講法出現个年代無仝，意思也有幼路个差別，目前台灣社會攏閣有咧講。總--是咱無必要堅持即兩種攏寫本字「門市」，來咧鑿枷家己夯，猶原應該照民間現時个慣俗，分寫做「文市」佮「門市」，按呢才好讀、好分別。</p>
<p>以上淺想，敬請賜教。</p>
<p>補充：</p>
<p>經過先進留言提醒了後，我智覺著頂面个解說無完整，民間對文市、武市个理解，有另外一種角度：「文市」是賣較「斯文」个物件个店頭生理，親像服裝店、書冊文具店、金仔店、餐廳、美容院等等；「武市」是保養廠、車床加工、機械五金類等等，佮烏手--个有關係个行業。</p>
<p>但是也有將兩種角度敆做伙來解說个，引用YAHOO!奇摩知識＋署名「無影」个一篇<a href="https://tw.answers.yahoo.com/question/index?qid=20100622000016KK03623" target="_new">答覆</a>：</p>

<blockquote class="prompt-info">
    文市:開創專門櫃或專賣店的零售生意，如銀樓.服飾.美容美髮.眼鏡行.文具書局.補習班.安親班.小吃餐飲.百貨超市.診所.彩券.汽機腳踏車店等等等鬧街上所開設的各行各業。通常門市著重於商區、鬧區、人潮愈多愈有生意。
</blockquote>
<blockquote class="prompt-info">
    武市:指的就是經營者須主動出擊開發客戶的批發生意，附帶需送貨服務.如批發商.盤商.工程行.修護業.製造業等。通常較重視主動作市場開發，同時也較重視電話溝通洽談.所以也不用計較店面問題。甚至也涵蓋夜市叫賣吆喝的流動性質的攤販;都屬武市性質的行業!
</blockquote>
<p>後來閣有先進來指教，伊提供另外一種觀點：若是愛出聲喝賣、走傱招呼儂客个生理場，就算武市；若是靜靜恬恬，等儂客上門來交關个靜態經營，就是文市。文市、武市佮小賣、大賣个規模無直接个關係。</p>

