---
layout: post
title: "英語、台語个有聲子音 b 佮 g"
date: 2015-10-16
author: 潘科元
categories: [呼音]
tags: [面冊網誌]
---

英語出現佇字頭个 b、g，古早是有聲子音（濁[lô]个塞音），但是當今个美國英語差不多完全清化，變無聲子音（清塞音）去矣，若英國英語閣有保存淡薄仔濁質(有聲个性質，voicedness)，總\--是猶原無咱台語个 b 佮 g 遐爾濁。

試聽以下 Cambridge Dictionary 个英語腔(UK) 佮 美國腔(US) 个 bee 佮 go

bee:  
<https://dictionary.cambridge.org/dictionary/english-chinese-traditional/bee_1>{:target="_blank"}

go:  
<http://dictionary.cambridge.org/dictionary/english-chinese-traditional/go_1>{:target="_blank"}

若咱个 b / g 是佇雙唇拄相合 / 舌背軟顎拄相拄 迄个時陣爾爾，聲帶就馬上開始震動。試聽教育部台語詞典錄音示範个[「米 bí」](https://sutian.moe.edu.tw/zh-hant/su/2587/){:target="_blank"}。

語言會一直變，十九世紀个英語濁塞音，比當今个英語「較濁」，當時英國傳教士制定廈門話羅馬字，怹一定感覺廈門話，像「米 bí、語 gú」个濁聲母，較倚英語个 b、g。

但是十幾年前个「通用拼音派」無按呢認為。我想，這是因為：一\--來怹少年時代咧學英語个時，受著外省英語老師袂曉分清濁音个影響，二\--來是怹留學美國个時，受著現代美語字頭 b、g 接近清化个影響，所以通用派堅持 b 等一是 ㄅ，g 等一是 ㄍ，所以才另外設計 bh 來表示台語雙唇濁聲母（「米」个聲母）、設計 gh 來表示台語軟顎濁聲母（「語」个聲母）。

有聲子音 d 个問題佮比較，閣較複雜，佇遮先勿講。

---

## 面冊網誌留言

**黃文達**  
小弟感覺: 英美語的b/g/d猶是濁音，只是接短母音了後，發音的時間較短，予台灣人叫是咧發清音。總是，逐家學來學去，尾仔煞走精去。

**Ong Hiok**  
接短母音？那接長母音呢？

**黃文達**  
good的g凊彩濁，goose的g就認真濁。

**Ahim Tân**  
雖然Eng-gi e “k、p、t”無真正分送氣/無送氣(無辨異性，Eng-gi聲韻學上送氣/無送氣是語音環境決定e)，但是無送氣e環境khah固定：佇”s-”後面或者2个母音之間(甚至會濁音化iah-si閃音化，像Am-Eng-gi “butter, better” e “t” )。因為an-ne，部分地區、個人ka濁音”b、d、g” 唸做無送氣“k、p、t”，算是一種省力(economic) e模式。

但是m-na Bi-kok Eng-gi濁音”b、d、g”聽起來有清音化，Eng-kok ma有。但基本上iah-si有地區性、個人因素e差別。咱na請1个Bi-kok-lang iah Eng-kok-lang聽子音[b] [d] [g](long mai加母音)，叫in寫落來，in iah-si會寫b d g。

去潘老師連結e Cambridge Dictionaries Online，咱會發現tng-tang發音者無仝人e時， “b、d、g” ma會有變化。以 “g”做例:

[Gift: UK清，US濁](https://dictionary.cambridge.org/dictionary/english-chinese-traditional/gift?q=gift_1){:target="_blank"}

[Go: UK濁，US清](https://dictionary.cambridge.org/dictionary/english-chinese-traditional/go?q=go_1){:target="_blank"} 

[Girl: UK清，US 半濁](https://dictionary.cambridge.org/dictionary/english-chinese-traditional/girl?fbclid=IwAR35msF1pWPg2yOr5R0Ro28X-ErdajnJ7A9pL9PCVuBrOOWXZ__bW-6CtqE){:target="_blank"}

以上提供各位參考。

**Ong Hiok**  
若要提供參考，應該提供正確的資訊。英語跟台語是不同的語言，如果要跨語言比較，必須用到語音學的資訊，不是這樣印象式的。

**Ahim Tân**  
在下剛好是語言學研究者。語音學是跨語言的，本來就能比較。聲韻學才是針對某語言的研究。我剛好只會用正確的資訊。

**林居正**  
自tsit篇論文看起來，感覺英國人較少年這沿一般嘛攏有濁音清化的情形？  
<https://www.researchgate.net/publication/273459053_VARIATION_IN_VOICE_ONSET_TIME_ALONG_THE_SCOTTISH-ENGLISH_BORDER>{:target="_blank"} 

**潘科元**  
多謝 Ahim 老師賜教，這確實有濟濟變體，總\--是，字頭有聲塞音 變清化就是英語个大趨勢。無仝部位个濁塞音(b/d/g)、後壁接無仝母音、無仝地區、無仝性別、無仝時間唸 攏有變動个空間。我即篇講「美國英語差不多完全清化，英國英語閣有保存淡薄仔濁質」按呢个分法，有影傷過凊彩。

**Andy Chen**  
潘先懸頂所tah ê字典腔，在我看， 英腔ê BEE GO子音是清ê, 上減kiau非重音B G差ciânn coe7...

而且我感覺ce真正是字典腔，m7是話腔。我用只個字典查MOUNTAIN, FITTING等字，所聽著ê音攏共<T>讀做[th]...若正經ê美國儂(上少嘛八九成以上), mountain裡面ê T是喉窒音， fitting裡面ê T是閃醪無送氣…

**潘科元**  
英腔个 bee、goo 無台語个 b / g 遐醪，但是也無台語个 p / k 遐清。

**Andy Chen**  
其實美腔ê b g kap台語ê p k嘛無平樣  
連北京話ê p k kap台語ê p k嘛無平樣

台語ê p k khah ân (fortis), 北京話ê khah冗 (lenis), 美話ê koh khah冗(lenis)...我ê語音學無及格，但是我感覺ân冗kap清醪是平行無交叉ê概念。

上ân ê是高麗話ê pp, kk...高麗話ê pp kk, kài絚，但是一點仔都無醪

**Andy Chen**  
哦，雄雄想起來，我以前有一個同事，伊ta能曉唐儂先生所教ê呼音，但是伊講英文佇美國大部份儂聽無。伊喊我共伊教呼音。我教伊毋信，伊上網thoeh8字典腔hoo7我聽，我共伊講「字典腔boe7信得lah....」

**潘科元**  
英語隨意說(casual speech)即號弱化現象，阮嘛是讀大學，上著專門个音韻學課才知，但是佇「學習英語」个課程內，無論台灣老師抑是美國老師，攏袂獻白提起。

閣較早，會記得有一擺，佇會話課，美國老師聽我講 dinner，搖頭表示無準，叫我綴伊講，講兩三擺，伊攏無滿意。當時我猶未受語言學訓練，完全聽袂出我將 dinner 个第一音節講做像台語个「豬 ti」佮老師唸予我聽个，到底差佇佗。即陣想起來，扑算有兩種可能性：一、伊个 d- 比我个 t- 較醪；二、伊个 i 有鼻音。
