---
layout: post
title: "台語「重」--字文白用法舉例"
date: 2015-08-02
author: 潘科元
categories: [呼音, 台語呼音、腔口(口音)]
tags: [面冊網誌]
---
## 本文

台語「重」：文言音 tiong7 較偏心理、白話音 tang7 較偏具體。實際詞例愛用心講究：

「重眠 tiong7-bin5」字面意思是重視[tiong7-si7]睏眠，實際意思是「需要睏比儂較久，時間到就需要緊去睏，才有夠眠、有精神。」華語〔嗜睡〕。  
「睏重眠 khun3 tang7-bin5」，睏甲真落眠，華語〔酣睡〕。

「看重 khuann3-tang7 / tiong7」攏會使，現代儂較愛唸文言音，像新編華台語對照典、教育部台語辭典攏干焦收 khuann3-tiong7；以下歌仔冊舊文獻个「看重」，照韻跤著唸 tang7：

廈門 博文齋書局 新樣鴉片歌：

> 白米看輕[khin]  
> 烏米看重[tang7]  
> 衣裳[tsiunn5]典到無半項[hang7]
{: .prompt-tip }

註：「烏米」指鴉片

廈門 博文齋書局 十九路軍抗日大戰歌：

> 經濟絕交莫放鬆[sang]  
> 這是要謹頭一項[hang7]  
> 國恥大家着看重[tang7]  
> 不愧咱是中國人[lang5]
{: .prompt-tip }

若是拆開用，親像「看真重 khuann3 tsin tang7、看儂無夠重 khuann3 lang5 bo5 kau3 tang7」的確（一定）就唸白話音。

「致重 ti3-tiong7、對重 tui3-tiong7、注重 tsu3-tiong7」，即三个類義詞「重」唸 tiong7 才好；

「致重病 ti3 tang7-penn7/pinn7」，患著重病，意思無仝。

廈門 博文齋書局 十九路軍抗日大戰歌：

> 江灣戰壕創真勇[iong2]  
> 有造鐵路透吳淞[siong5]  
> 質位寔在真致重[tiong7]  
> 地圖畫甲成細詳[siong5]
{: .prompt-tip }

廈門 會文堂書局 烏貓烏狗歌：

> 烏貓假意大聲讓[jiong2]  
> 夭壽短命者奸雄[hiong5]  
> 恁个父母即致重[tiong7]  
> 汝我今即奧參詳[siong5]
{: .prompt-tip }

捷發漢書部(1934) 士久別仁心歌：

> 奉送士久到路中[tiong]  
> 久仔心奸不通雄[hiong5]  
> 愛情代志着致重[tiong7]  
> 汝着謹記在心中[tiong]
{: .prompt-tip }

---

## 面冊網誌留言

**白麗芬**  
潘老師，請教你，睏袂瞌睡(ka-tsuē）和睏袂重眠(tāng-bîn)，是毋是攏會使表示睏袂落眠？

**潘科元**  
否定个講法：睏袂ka-tsuē/tsē、睏袂落眠，即兩種較好。

**潘科元**  
另外一種現象是「淺眠 khín-bîn、tshián-bîn」，表示神經較敏感，容易精神。

**白麗芬**  
多謝潘老師。

**林文信**  
睏瞌睡ka-tsuē，佇阮遮是睏徦毋知人的狀態
