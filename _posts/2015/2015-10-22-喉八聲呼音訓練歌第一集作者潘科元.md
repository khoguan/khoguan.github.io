---
layout: post
title: "台語喉八聲呼音訓練歌第一集（作者：潘科元）"
date: 2015-10-22
author: 潘科元
categories: [呼音, 台語呼音、腔口(口音)]
tags: [面冊網誌]
---
## 本文

台語南部腔，也是目前教育部台語辭典錄音示範所用个腔，第八聲是高短微降調，若咧講喉八聲（-h8）个時，因為干焦靠兩片聲帶收束个作用來達到入聲个效果，真濟南部儂即个聲調會拖了傷長、降了傷濟，才收束，煞變做佮第二聲高降調分袂清楚。

以下是我創作个喉八聲呼音訓練歌，兩句一組，頂句个尾字是第二聲，下句个尾字是喉八聲，兩字个聲母韻母仝款，只差佇聲調，而且頂下句个尾仔二字，攏是仝音字，用按呢來訓練學習者，幫贊伊分別即兩種聲調。

喉八聲是台語上蓋無穩定个聲調，除了南部腔喉八聲有以上所講个問題，袂少所在个喉八聲，其實已經失落韻尾束喉音，變佮第七聲完全仝款，攏唸中平調矣，親像宜蘭腔、台中市腔。另篇才閣針對第七聲、喉八聲个比較來寫第二集个喉八聲訓練歌。

這予學生練習个時，原則上就是照在地个腔口去唸就好，無必要刁工硬綴「教典錄音腔」。

若欲提去做教材，著愛注明作者名姓，多謝。

### 台語喉八聲呼音訓練歌之一

少爺祝天討，性質足顛倒[thian-tho̍h]。  
門圈掛金鎖，手腕掛金鋉[so̍h]。  
藥房買銀寶，付錢用銀箔。  
閒閒愛鉸紙，蟲豸愛虼蚻。  
講伊無依倚，放生予伊活。  
娶著甄小姐，三頓真小食。  
紙條字落寫，袂記買落勺。  
日落時無早，房門攏無閘。  
好額激官體，蹛佇大官宅。  
身軀無愛洗，夜市無愛踅。  
出門騎番馬，跑馬嚙番麥。  
漢草又閣矮，山路又閣狹。  
頷頸鍊仔短，煞予賊仔奪。  
路站走一里，褲跤破一裂。  
白毛伊就染，粒仔伊就ni̍h。  
竹園結竹米，慼心破竹篾。  
風颱猶未止，厝柱猶未折。  
雞鴨一半死，本錢一半蝕。  
驚動三大老，雨水咧大落。  
祝家厝無倒，電火攏無著。  
雞鴨飼袂好，規氣去賣鶴。

### 標音佮註解：

1.  Siàu-iâ# Tsiok Thian-thó, sìng-tsit# tsiok thian-tho̍h.  
    （thian-tho̍h：形容講話、做事顛三倒四。）
2.  Mn̂g-khian# kuà kim-só, tshiú-uánn# kuà kim-so̍h.  
    （金鋉 kim-so̍h：金手環）
3.  Io̍h-pâng# bé Gîn-pó, hù-tsînn# iōng gîn-po̍h.  
    （銀寶 Gîn-pó：「銀寶善存」，一種綜合bi-tá-bín个商品名）
4.  Îng-îng# ài ka tsuá, thâng-thuā# ài ka-tsua̍h.  
    （蟲豸 thâng-thuā：昆蟲、爬蟲類動物个通稱。）
5.  Kóng i bô i-uá, pàng-senn hōo i ua̍h.
6.  Tshuā tio̍h Tsin sió-tsiá, sann-tǹg# tsin sió-tsia̍h.
7.  Tsuá-tiâu# jī# làu siá, bē-kì bé làu-sia̍h.  
    （落勺 làu-sia̍h：有一空一空个勺仔。）
8.  Ji̍t# lo̍h# sî# bô tsá, pâng-mn̂g# lóng bô tsa̍h.
9.  Hó-gia̍h# kik kuann-thé, tuà tī tuā kuann-the̍h.  
    （激官體 kik kuann-thé：學官家奢華个體式。）
10.  Sin-khu# bô ài sé, iā-tshī# bô ài se̍h.
11.  Tshut-mn̂g# khiâ huan-bé, pháu-bé# gè huan-be̍h.
12.  Hàn-tsháu# iū-ko̍h é, suann-lōo# iū-koh e̍h.
13.  Ām-kún# liān-á# té, suah hōo tsha̍t-á# te̍h.  
    （奪 te̍h：白話音，搶奪。）
14.  Lōo-tsām# tsáu tsi̍t lí, khòo-kha# phuà tsi̍t li̍h.
15.  Pe̍h-mn̂g# i tio̍h ní, lia̍p-á# i tio̍h ni̍h.
16.  Tik-hn̂g# kiat tik-bí, tsheh-sim# phuà tik-bi̍h.  
    （竹米 tik-bí：竹仔罕得開花，若開花，閣來結實，略仔像粟仔穗，叫做竹米。了後規片[phiàn]竹仔就會死去。）
17.  Hong-thai# iáu-buē tsí, tshù-thiāu# iáu-buē tsi̍h.
18.  Ke-ah# tsi̍t-puànn sí, pún-tsînn# tsi̍t-puànn si̍h.
19.  Kiann-tōng sann tuā-ló, hōo-tsuí leh tuā lo̍h.  
    （大老 tuā-ló：也就是大老爺[tuā-ló-iâ]，對府縣長官个稱呼。）
20.  Tsiok\--ka tshù# bô tó, tiān-hué# lóng bô to̍h.
21.  Ke-ah# tshī bé hó, kui-khì# khì bē ho̍h.

---

## 面冊網誌留言

**黃文達**  
海口腔分了較清楚。其實阮中部腔的四聲佮八聲嘛分會清楚，煞定定予人誤解。

**Tnjok Chu**  
真好的入聲訓練稿！借分享，lóo-la̍t！

**汪世鵬**  
阮兜嘛是「變佮第七聲完全仝款」,「虼蚻」講 ka-tsua7̍ 。 我會當學佮「教典」仝款的腔口來講話, 問題是我若佇厝內按呢講, 煞去予阮老爸老母愛笑........, 這毋是怹教的「爸母話」。

**郭沛心**  
遮个訓練歌，真僫thak. 愛擱練習。

**潘科元**  
為著欲揣仝音个兩音節，只差佇一組个後字是第二聲，一組个後字是第八聲，閣愛編出有意義个話句，激頭腦所想會出个內容，實在講有較深，著愛tsim-tsiok看音標。
