---
layout: post
title: "〔拖把〕个台語"
date: 2015-07-10
author: 潘科元
categories: [語詞, 台語語詞探討]
tags: [面冊網誌]
---
## 本文

揉塗跤个〔拖把〕，台語叫做「布鑢仔 pòo-lù-á」，洗車个鑢仔就是「洗車鑢仔」。（「鑢仔」个台語音就是 ㄌㄨ ㄚˋ）

1873年 廈英大辭典有收「thôo-kha-pòo」（塗跤布），對應个英語是 mop。咱共伊解說起來，揉桌仔个叫做「桌布」（華語「抹布」）、揉塗跤个就叫做 「塗跤布」，按呢有合理，也真淺白^^

1883年 英廈辭典 英文 mop 對應个廈門話是 jiû-tshíng（揉筅，原冊个漢字寫做「揉𣮛(毛+青)」），兩个動作詞素組成个複合名詞，指咧做迄種工課个家私頭仔，真有字眼。

線頂台語辭典閣有收「布拖仔 pòo-thua-á」佮「拖布 thua-pòo」，即个動詞「拖」字較無合咱咧清潔塗跤个時 所用个動作，用「拖」个無夠力，揉袂清氣啦。即兩種扑算是學華語个，袂端的[tuan-tiah]。

「鑢、揉、筅」三字比較起來，「鑢」愛上出力；若是「揉」个時，家私著愛先搵水，有水分較好吸lâ-sâm；「筅」通常是焦焦[ta-ta]，靠家私个摩擦力去筅塗粉、坱埃[ing-ia]。

另外一个動詞「攄」本調是第一聲 lu，佮頂面所講本調第三聲个「鑢 lù」意思有分。有儂解說做「攄 lu」較輕力，「鑢 lù」較出力，這是一種解說觀點。不而過，在我看，lu 是 lu 予平坦為主要目的，lù 是 lù 予清氣為主要目的，所以剃平頭个家私叫做「攄仔 lu-á」，以前是手動个，後來攏改用電動个，以前大專兵上成功關受訓个時，攏愛經過 lu平頭 即關。

教典个例詞有「攄塗跤 lu thôo-kha」解說是〔拖地〕，扑算也有儂按呢講。阮上捷講「揉塗跤 jiû thôo-kha」，也有講「鑢塗跤 lù thôo-kha」。

講「攄塗跤 lu thôo-kha」，袂輸是用「攄塗機」咧整地，是欲將地面頂 有个無个物件 lu 挕捒，將土地 lu 予平，攄塗機蓋力，毋是輕輕仔 lu 爾爾。另外閣有「攄草機 lu-tsháu-ki」，是有掛輪仔，電動个割草機，一下 lu 過，草埔仔就平平平。遮个「攄 lu」攏有〔推〕个涵意在內。

總\--是，若有袂少儂講，咱著愛尊重。可能著按呢分：動作若講「lu塗跤」个儂，所用个家私就是「布lu仔」；動作若講「lù塗跤」个儂，所用个家私就是「布lù仔」；動作若講「揉塗跤」，無論是跪咧塗跤用手提布揉，抑是攑有鬥柄个「布lù仔」揉，攏會用得。

動詞「揉」，標音雖是寫做 jiû，實際各地腔口無仝，聲母有變做 l（偏泉腔、抑是台南腔），有變做 g（真濟偏漳腔），阮細漢是較捷唸做 giû，佇阮故鄉屏東萬丹，ji- 變 gi- 个趨勢一直咧進行，若是阮老爸（1922年出世），ji- 較純，若是較少年十幾歲以上个儂，真濟就慣勢唸 gi-。

註：用〔 〕包起來个 是華語用法。

---

## 面冊網誌留言

**Pochung Pektiong Chen**  
這篇會當借分享\--無？

**潘科元**  
無問題

**Pochung Pektiong Chen**  
你這馬攏用〔華語漢字〕來表示華語漢字？

**潘科元**  
暫時按呢用

**Pochung Pektiong Chen**  
一直攏咧想用啥物符號較媠氣，〔 〕袂䆀。

**郭書源**  
可能是方音差，我們家都叫moo3-lu3-a2

**潘科元**  
請問 moo3 按怎解說？

**廖淑鳳**  
小學課本（教育部審定）攏寫布攄仔（pòo-lu-á），敢有毋著？

**潘科元**  
鑢仔 lù-á 前字變調第一聲，清潔家私；攄仔 lu-á 前字變調第七聲，通常是指一種剃頭家私，方便 lu 平頭。

**廖淑鳳**  
教典：攄塗跤　lu thôo-kha(拖地)。

**潘科元**  
我看伊按呢無通好，都無咧駛「攄塗機」koh- :v

**廖淑鳳**  
攄（lu）~輕力。鑢（lù），愛出力。阮序大人按呢教\--ê.『好神拖』lu塗跤，有影輕力。

**張正雄**  
Eng7 poo3-lu-a2 lu thoo5 kha. Eng7 chhai3-koe-chhe3 lu3 piah.

**劉秀庭**  
lu3佮lu是完全無仝的動詞

**潘科元**  
lu 是 lu 予平坦為主要目的，lù 是 lù 予清氣為主要目的。咱看 lu-thôo-ki 當然是蓋有力^^

**廖淑鳳**  
阮的認知拄好顛倒反。lu是人kan-na出輕力就好，lu3，人需要大出力。逐工lu塗跤，我肯，逐工lu3塗跤，恁祖媽會變面！！！

**潘科元**  
無愛用 lu3 个，就用 jiu5 个。

**廖淑鳳**  
揉是用“手”提桌布，面巾來拭，揉桌頂，揉身軀，揉塗跤就親像日本人用手提桌布，向腰拭塗跤。布lu仔的外型，毋是圓頭彼款喔，是有一支柴，像掃帚形，敢是真成剃頭lu仔？？

**潘科元**  
lu 有〔推〕个涵意在內，「剃頭lu仔」佮「布lù仔」形體差大碼^^

**潘科元**  
台灣儂較識巧，無愛閣跪咧揉塗跤，都無咧做歹命个閣-，但是猶原真濟儂繼續講「用布鑢仔 揉塗跤」。

**Liz Lim**  
我佮淑鳳姊仝款，逐工lu勉強會使，逐工lu3會變面!!!

**許嘉勇**  
阮着是說「揉」塗跤。

**王昭華**  
阮攏講 jiû -_-（去攑布攄仔來jiû塗跤）

**蘇莉秀**  
我嘛是講jiu5揉塗跤neh!

**Chihlu Huang**  
jiu5 +1 *^O^*

**潘科元**  
Chihlu 阿綠，請問恁个口音有 j 聲母\--無？

**Chihlu Huang**  
有喔！！  
毋過我的“尿”走去“g”矣～阮阿媽猶是講 jio7  
另外“愈”嘛走去“l”矣（阮阿媽我無注意）  
這馬干焦想著這兩字，其他的我感覺攏閣 “j” 了蓋齊勻 😊

**張正雄**  
Lu kah lu3 lek8-liong7 bo5 kang5. To3-the3-lu.

**Liu Hsiuhsueh**  
我的方言用布是講「拭」佮「揉」，鑢塗跤是用bian2 a2（刷子）。

**Liz Lim**  
阮兜確實是講塗跤lu予清氣，若lu3，就是用棕lu3仔才會lu3

**潘科元**  
廖淑鳳老師 佮 Liz 小姐 攏是中部漳腔个，請問恁動作講「lu塗跤」，按呢配合个家私是毋是「布lu仔」？迄个 lu 攏是本調第一聲？

**Liz Lim**  
我是北部漳腔，布lu仔，是第一聲。我感覺若像有討論過neh，熟似熟似。

**張正雄**  
用砂紙lu3物件。用布lu-a2 lu thou5-kha. 用面巾jiu5身軀
<http://taigi.fhl.net/dict/search.php?DETAIL=1&LIMIT=id=26054&dbname=dic&graph=2>{:target="_blank"}
TAIGI.FHL.NET
Search Result : jiu5

**林炤慧**  
這个問題我嘛真疑問， 比喻講橡皮擦阮會講是冊lu3仔，拖把阮講布lu3仔，華語講刷一刷阮講lu3 -lu3咧，抑是物件垃圾嘛講拭拭咧、lu3 -lu3咧，lu是lu頭毛，抑是推託是將工課lu予別人。請指教。

**潘科元**  
我是感覺「lu 塗跤」是引申个用法，將原底 lu平 个概念引申來表示將塗跤兜个垃圾物件清除，表面無lah-sap，自然就「較平」。
若是「lù 塗跤」是將黏佇塗跤、kha̍h佇塗跤个lâ-sâm 出力 lù\--起來。lù 是欲 lù 予清氣、lù 予金滑。

**Feng Xu**  
阮老大家共“拖把”叫做“塗跤lu”。

**Ankhue Tan**  
安溪腔：布拖

**張正雄**  
<http://taigi.fhl.net/dic_un/search.php?DETAIL=1&LIMIT=id=50571&dbname=tunion&graph=2>{:target="_blank"}
TAIGI.FHL.NET
Search Result : liu5-thou5-kha

**潘科元**  
即个動詞標準个聲母是 j，tsiah看腔口變化，有个變做 l，有个變做 g

**張正雄**  
<http://taigi.fhl.net/dic_un/search.php?DETAIL=1&LIMIT=id=31706&dbname=tunion&graph=2>{:target="_blank"}
TAIGI.FHL.NET
Search Result : jiu5-thou5-kha

**高翠鴻**  
康軒二下第四課是寫＂鑢塗跤＂。

![鑢塗跤](/assets/too/2015/0710/lu3-thoo5-kha.jpg)

**陳恩德**  
『拖地』若有「鑢、揉、筅」…幾仔種程度，按呢以孤一種个動作來構詞，敢若較無遐理想？

*Sharon Yap*  
對細漢攏叫做 拖把thua-pe

**潘科元**  
福建儂照字讀音个能力比台灣儂較強，台灣儂甘願直接講華語。

**張正雄**  
編號 台語 其他腔口 台語漢羅 華語對應 English  
64299 pò͘-thoa-á 布拖仔 拖把  
80250 thoa-pò͘ 拖布 拖把

**Sharon Yap**  
唉，無感覺呢。福建慣勢對字照普通話來讀个儂嘛是誠濟，包括我家己以前嘛按呢....

**潘科元**  
汝若看台灣八點檔个台語連續劇，就會較有感覺 😊

**Ankhue Tan**  
看八点档会吐血，一寡真平常的物件也欲用国语讲
