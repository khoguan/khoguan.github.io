---
layout: post
title: "台語數字俗語按怎變調？"
date: 2015-10-06
author: 潘科元
categories: [呼音, 台語聲調探討]
tags: [面冊網誌]
---
## 本文

台語有足濟「數字俗語」，像「一牽成、二好運、三才情」，這實際按怎變調？數字个部份唸本調，抑是變調？若我，數字个部份是唸本調，去查台日大辭典也是按呢：「一#牽成#　二#好運#　三#才情#」

不而過，代誌無遐簡單，閣有一種講法是按呢：「一牽、二運、三才情」，這欲按怎變？若照台日典，古早儂是唸做「一牽#　二運#　三#才情#」

咦，按呢唸起來，一方面感覺不止仔自然，一方面咱會發現：伊个變調方式毋是完全受「語法結構」个制約，像「二運#」佮「三#才情#」，明明攏是「數字 + 名詞」个語法結構，但是「二」變調，「三」煞唸本調！

這是啥乜情形？因為台語个變調，字數濟少也有影響，所謂字數濟少，若進一步歸納，就是「音步節奏」也會影響變調行為：

兩音節形成一个基本「音步」，伊有較大个傾向來唸變調，所以「二運」个「二」變調。若是超過兩字，相對來講，就較lang，較容易出現斷音點來唸本調，所以「三才情」个「三」本調。

以上先大概按呢講，以下來拜託各位鬥收集、記錄，有一「捾」出名个俗語，我共號做「求愛十條件」，版本真濟，以下是其中一種：

「一錢、二緣、三媠、四少年、五好喙、六敢跪、七皮[phî]、八綿爛、九強、十敢死。」

咱遮个重點，欲囥佇一般俗語冊袂去關心著个變調現象，先共咱个台語變調智識放一邊，純然用咱早年个語言直覺、反射動作來唸，了後才越頭來記錄分析咱具體是按怎變調：

我相信，無一个台語輾轉个鄉親，即十个數字，是全部唸本調，抑是全部唸變調，也就是怹並毋是完全照語法結構來唸，雖然語法結構仝，毋過變調方式卻是無仝。而且有可能仝一个儂，有時變án-ne，有時變án\--ne。

我个唸法之一，針對數字部份「一」至「十」：

一、二、三、四、五、六、七、八、九、十  
變、變、本、本、本、本、變、變、變、本。

佇遮先提說我分析出來个影響因素，至少有四大項：  
句法結構、音步節奏、生熟程度、入聲非入聲（入聲較容易變）。

即四大項閣會互相牽挽、互相競爭，可比有時照語法結構著唸本調个，但是照音步節奏煞唸變調，反之亦然。所以才會一儂變一款，甚至仝一个儂也有兩、三種可能性。

像講佮「一牽#　二運#　三#才情#」仝款結構个「一食二穿三清閒」台日典所記个變調卻是「一#食#　二#穿#　三#清閒#」，這是句法結構勝過音步節奏个例（佇遮算是主謂句式，主語「一、二、三」唸本調），總\--是若唸做「一食#　二穿#　三#清閒#」也無毋著。

---

## 面冊網誌留言

**Morrison Iûnn**  
一、二、三、四、五、六、七、八、九、十，阮讀ê時陣，kan-na 一有變調，其他攏本調

**Andy Chen**  
最近潘先寫ê文，真適合我 🙂

**Loke Chin Wei**  
我只爿常常聽儂共"七坐, 八爬, 九發牙"唸做"七坐#, 八爬#, 九#發牙#"...

**Loke Chin Wei**  
若是"一 >>> 十", 佇我只爿有兩種唸法:  

* it jī sann sì gōo la̍k tshit peh káu tsa̍p... 干焦"it"唸變調, 賰个唸本調...   ("jī"佮"gōo"佇我只爿本調佮變調 siâng 調值, 所以我毋知有變調無...)  

* tsi̍t nōo sann sì gōo la̍k tshit peh káu tsa̍p... 攏總唸本調, "tsi̍t"嘛唸本調...   ("nōo"佮"gōo"佇我只爿本調佮變調 siâng 調值, 所以我毋知有變調無...)
