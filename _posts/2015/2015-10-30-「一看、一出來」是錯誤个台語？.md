---
layout: post
title: "「一看、一出來」是錯誤个台語？"
date: 2015-10-30
author: 潘科元
categories: [語詞, 台語語詞探討]
tags: [面冊網誌]
---
## 本文

有台語老師強調：台語袂使講「一開始」，著愛講「拄開始」；袂使講「日頭一出來」，著講「日頭若出來」抑是「日頭便若出來」；袂使講「扑開一看」，著講「扑開共[kā]看」；袂使講「一看就知、一鼻就知、一講就笑、一聽就哭」，著愛講「隨看隨知、隨鼻隨知、隨講隨笑、隨聽隨哭」。

「拄開始」確實比「一開始」个講法較正範[pān]，但是頂面其他「一……」个例，咁正實攏是錯誤个台語？

互相以個人个語感來爭論即種語法問題，較無客觀。總\--是，咱若查考台語舊文獻，包括教會羅馬字个教會公報，抑是漢字个歌仔冊，攏真濟「一看」个用法，隨意舉例：

教會公報 1922.04：

> Khiang, khiang, khiang, kia̍h thâu chi̍t khoàⁿ, tú-tú sī 3 tiám cheng.
{: .prompt-tip }

（Khiang, khiang, khiang，攑頭一看，拄拄是三點。）

教會公報 1935.06：

> Goá iā kap in lâu ba̍k-sái, chóng-sī bē thang koh toà hia, kín-kín koh cháu kàu ke-lō͘ chi̍t khoàⁿ, siang-pêng ê tiàm tó chin-chē keng, lâng chông-lâi chông-khì, ū-ê teh hiu kiù-lâng.
{: .prompt-tip }

（漢字轉寫：我也佮怹流目屎，總是袂通閣蹛遐，緊緊閣走到街路一看，雙爿个店倒真濟間，儂傱來傱去，有个咧咻救儂。）

歌仔冊《嘉義歌》（1925，黃塗活版所）：

> 大洋平平透天邊　二條大溪成海面　停脚一看頭就眩　無想忐忑卽赶緊
{: .prompt-tip }

歌仔冊《最新戲情相褒歌》（1932，捷發漢書部）

> 十步送妹臺北府　攑頭一看阿妹厝　双人做伙有即久　誰人先僥絕若牛
{: .prompt-tip }

歌仔冊《世界大戰時局歌》（1945，振文堂）

> 士官呌是塊訓練　扒起身軀閣下顚　一看滿天全烏煙　即知日本來實演
{: .prompt-tip }

頂面个「一看」，若用「若看、便看、隨看、拄看」……來代替，顛倒袂通。所以「一+動詞」个用法，毋是「若、便、隨、拄」等等其他个字眼會使完全取代个。

「一」配合「動詞」个用法，台語閣較通用个講法是「一下……」，台日大辭典詞條「一下」有收例句：「一下khiā\--起來」「一下看」「一下入\--去」，閣有收古早俗語「一下搔（挲），平波波」（Tsi̍t-ē so, pênn pho-pho.）。伊佇別頁也有收俗語：「好手段，一滾就爛」（Hó tshiú-tuānn, tsi̍t kún tsiū nuā.）。

以上攏毋是戰後受華語影響才有个台語啊，按呢欲按怎認定「一+動詞」个用法毋是台語咧？

初步个結論：「一+動詞」个用法，佇台語雖然無像華語遐爾捷用，遐爾𠢕生湠(productive)，但是也毋是無用著。尤其是「一下+動詞」个講法，是真重要个台語表達法，華語顛倒無，咱著珍惜。

---

## 面冊網誌留言

**Nina Iûnn**  
標題一看就想著河邊春夢：舉頭一下看，幸福人做伴。

**Tnjok Chu**  
「一開始」怪怪，「一下開始」就順矣！「一看」㧎㧎，「一下看」就著矣！

**Úihim Khu**  
Phoaⁿ lāu-su téng-bīn ê lē lóng sī 「chi̍t + khòaⁿ」，kám-ū chi̍t+kî-thaⁿ tōng-sû ê iōng-lē？

**潘科元**  
最後有一句俗語：「好手段，一滾就爛。」

**葉程允**  
袂少臺語老師 共臺語想徦傷過狹矣

**黑輪**  
所以講～比賽真正是＂好歹利運＂

**倪浚哲**  
毋是錯誤个台語，是北京語式个台語！這攏是台語過去被禁，逐家受著北京語長期个影響，致使台語正確个講法漸漸流失，台語漸漸北京語化，現代个人攏以北京語思考，就直接翻做台語，就按呢變成這款不答不七个北京語式个台語。橫直逐家受北京語教育、講北京語話也已經欲七十年矣，袂感覺出有啥物毋著，這是真自然的代誌！另：講「一滾就爛」並無不可，毋過「隨滾隨爛」「現滾現爛」較合台語正統个講法。以上請指教！

**Tnjok Chu**  
傳統的語感是：「一下」滾就爛！「一下」快速連音。

**倪浚哲**  
非常正確个台語講法。

**潘科元**  
「一+動詞」个用法，佇台語雖然無像華語遐爾捷用，遐爾𠢕生湠(productive)，但是也毋是袂用得。尤其是「一下+動詞」个講法，是真重要个台語表達法，華語顛倒無，咱著珍惜。

**Sohisam Tony Su**  
Góa khó-lêng sī kóng "chi̍t-ē khòaⁿ", "chi̍t-ē khai-sí", "chi̍-ē thêng khí-lâi",...

"Hô-piⁿ chhun bāng" lāi-bīn ū "Giâ thâu chi̍t-ē khòaⁿ, hēng-ho̍k lâng chòe phōaⁿ"

**廖倚輝**  
maxbo itfteng tiohsi pakfkianngir\--ex, 嘛無, 一定就是北京語啊
