---
layout: post
title: "媠氣台灣話「tauh」（作者：潘科元）"
date: 2015-09-15
author: 潘科元
categories: [媠氣台灣話專欄]
tags: [面冊網誌]
---
## 本文

台語程度个好䆀，有一項重要个指標，就是單字動詞个詞彙量佮活用能力。

台語个單字動詞，siat-thái-á（極其）豐富，除了意思包含較闊个一般概念个動詞，往往閣有進一步區別無仝涵意个精密動詞。台語一般動詞，佇華語簡單揣會著對應字眼（而且袂少是仝漢字），若是台語精密動詞，就真歹講，有時甚至連即个台語音个漢字是啥都稽考袂出，這就是士大夫無致意、無關心，庶民百姓 家己發展鍛煉[thuàn-liān]出來个語言智慧。

有一暗我無閒甲真晏才去食自助餐，生枵[tshinn-iau]到tè，提出家己隨身所紮个環保白鐵仔箸一直夾菜、扒飯、夾菜、扒飯……，大喙亂使哺，無張無持[tî]个sūn niâ，角齒雄雄大力咬著鐵箸，疼一下目屎nih-nih-kō，慘矣！即聲溪崁崩一隙[khiah]，敢[kánn]會破相囉！

儂講：一塊疼，百塊憂。閣講：齒#疼 才知齒疼儂。實在有影！為著按呢，台中佮屏東个齒科走幾若間、糊足濟擺，到尾 喙齒勉強保椆咧，毋閣迄齒已經袂hông hainnh，欲哺食[pōo-tsia̍h]較𠕇个物件著愛閃來閃去矣。

後來，阮老母對阮阿姊提起我即層代誌个時，講我个喙齒「tauh tio̍h 箸」。阮即位認个姊\--仔是外省儂，雖然伊語言方面天才天才，一般台語不止平棒[pênn-pāng]（流利），但是即種高級講法伊就捎較無摠[sa khah bô tsáng]；若我是只知[ti]其一、不知其二，干焦知影 tauh 个基本意思，毋知影有即種表達法，聽著序大儂按呢講，我著一驚：哦！原來 tauh 會凍按呢應用，媠氣啦！

tauh 是動詞、也是名詞，做動詞就是兩塊、兩片、兩排啥乜物件雄雄大力合倚來，挾[gia̍p]甲絚絚絚[ân]，按呢叫做 tauh。若做名詞，像 tauh-á、ki-tauh-á 會使做〔捕獸器〕个通稱，掠鳥有「鳥tauh」，掠老鼠有「老鼠tauh」（華語〔捕鼠夾〕），咱不時看著新聞咧報，扑獵\--个 佇樹林內tiunn「活tauh」來 tng獵物，保育類个山貓（石虎）經過，無細膩去予 tauh\--著，跤腿流血流滴，tsua̋n殘廢去，真可憐。

（頂段：『tiunn「活tauh」來 tng獵物』，其中个 tiunn 佮 tng，教典攏寫「張」\--字，分袂清，歹用，無愛用。）

tauh-á 有兩排鐵齒 好[háu]厲害，活物[mi̍h] 予伊 tauh 著，sian走都走袂去；若是我个兩排hâm-sau个齒喙，去 tauh 著鐵箸，彼就大吼疼啦。

本來我干焦會曉講「雄雄大力咬著箸」，用副詞片語「雄雄大力」修飾一般動詞「咬」个方式，囉囉thi-thi來說明，袂曉就即層[tsân]幼路个涵意，孤用一字 tauh 傳神入骨來表達，這就是我即个半桶師[sai] 台語程度半桶屎个證明啦。

「tauh」閣一項應用：西洋銃[tshìng]个〔槍機、扳機〕台語叫做「tshìng-tauh」、也叫做「火雞」[hué-ke]。華語〔扣扳機〕个動詞〔扣〕，台語講「tauh」抑是「khau」，規个詞組 合起來講就是「tauh火雞」、「khau火雞」、「khau tshìng-tauh」。華語〔打手鎗〕（兩種意思，本義是射擊手銃，另外比喻手淫），台語講「扑手銃」、「khau手銃」（樂團「拷秋勤」个名稱就是按呢來个）。若是「考銃 khó-tshìng」个動詞 khó，是相[siòng]準目標來射擊个意思。

「tiunn-tauh」有兩意：1. 張設[tiunn-siat] ki-tauh-á 來 tng獵物。2. 設鬼計來唌[siânn]\--儂，像「tiunn-tauh儂个心意」。台語「tiunn-tauh\--儂」，華語〔引人上鉤〕。

教典無收「tiunn-tauh」，有收「張掇 tiunn-tuah」，伊个解說是〔違拗、曲拗、使性子。故意做和心意相反的事。〕

本文討論个 tauh，台日大辭典寫做「啄」字， 但是「啄」已經用佇常用个 tok，像雞仔啄米，所以佇遮無採用，較袂花\--去。

另外，即个 tauh 佮「鬥做伙」个「鬥 tàu」變調了後就分袂出，但是猶原是無仝本調、無仝詞素、詞義个字眼，請毋通糊混去。

以上，敬請先進指正賜教，感謝。

---

## 面冊網誌留言

**Atai Gonglang**  
試穿衫褲的時，常在會佇lang3縫的所在，要求加 thinn7 一粒〖tauh-liu2-a2〗來補強。

**潘科元**  
是一種暗鈕

**蕭平治**  
阮講 tak鈕仔。

**蕭平治**  
平棒[pênn-pāng]敢毋是 平衡balance？

**潘科元**  
三種意思: 1. 平均、平衡 2. 公正 3. 流利、流暢

**蕭平治**  
3\. 流利、流暢，我m̄-bat按呢講。lín-hia ê話有真濟語詞我較m̄-bat聽\--著。

**蕭平治**  
有一句bē hông huaiⁿh\--tit 佮袂hông hainnh 真仝意思。

**潘科元**  
其實是仝款，hainnh 是 huainnh 進一步个變音佮婉轉化。語源是性暗示。

**蕭平治**  
較粗陋ê講法是bē hông kàn\--tit。

**Andy Chen**  
「tiunn活tauh」ê tiunn, 意思是「設置tauh」ê動詞？

**潘科元**  
著。

**Tiunn Hông-bîng**  
𠕇篤 tīng-tauh 敢是tauh的意思延伸出來的詞 ?

**潘科元**  
這我也有考慮著，但是若照教典「篤」个用字，就解說袂出有啥關聯，所以我無提起。

**林振福**  
老鼠斲tak仔； 康熙
【唐韻】【集韻】【韻會】【正韻】𠀤竹角切，音琢tok。【說文】斫也。从斤从𠁁。【註】徐鉉曰：𠁁器也。斤以斫之，或从畫丮作𦘣

**蕭平治**  
阮攏講niau鼠tng-á tngniau鼠。

**潘科元**  
感覺「斫」个解說，較無倚意？

**林振福**  
斫；  
【唐韻】之若切【集韻】【韻會】職略切，𠀤音灼。【說文】擊也。

**潘科元**  
多謝振福兄閣補充。
我心目中 tauh 个概念愛有兩塊部份雄雄合倚來挾絚咧，所以才感覺單純个「斫、擊」無遐倚意。

**林振福**  
[㧻tak鈕仔]以上兩字無知有合用無?

![廣韻：㧻](/assets/too/2015/0915/tak.jpg)

**潘科元**  
教典有收「㧻 tok」：「敲擊。例：㧻破　tok-phuà(敲破)。」  
tak-liú-á 个 tak，佮「㨂 tàng」（用指甲〔掐〕）可能是同源字，透過聲調對轉个關係，來表現意義上無仝个輕重程度，入聲講法較輕、陽聲調講法較重。

**林振福**  
潘老師:[tauh]陰入屬白話層，韻書上倚音義只有上列兩字。

**潘科元**  
tauh 即種韻母結構是白話中个白話，揣無本字嘛是正常 😊

**廖倚輝**  
chhiaN2-mng7 "e5-sun7-nia5" e5 i3-su3, an2choaN2 kai2-soeh4 khah4-ho2?

**林振福**  
(彼)的時陣爾爾

**HP Chng**  
箴言6：4 Lí chiū hō͘ chhùi lāi ê ōe tauh\--tio̍h, hō͘ chhùi lāi ê ōe khîⁿ\-- tio̍h.
