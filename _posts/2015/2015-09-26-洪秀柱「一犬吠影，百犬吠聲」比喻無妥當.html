---
layout: post
title: 洪秀柱「一犬吠影，百犬吠聲」比喻無妥當
date: 2015-09-26 14:29:54 +0800
author: 潘科元
categories: [講俗語拆政府專欄]
---

<p>最近洪秀柱佇伊个面冊寫講：</p>
<p>『但令人遺憾的，我被問到一百遍的問題，竟然是「換柱」。</p>
<p>台灣是個不缺謠言的社會，一個人製造謠言，一群人傳播謠言，於是三人成虎，「一犬吠影，百犬吠聲」。』</p>
<p>伊括號內个話，是流傳真久个漢語俗諺，佇章回小說看會著、梁啟超个文章也有，毋但按呢，古早个台語儂也有咧講，台日大辭典就有收（上冊p.88)，是用文言音唸做：「一犬吠形，百犬吠聲。」(it khi&aacute;n huī h&icirc;ng, pik khi&aacute;n huī sing)，韻跤是 ing 韻。</p>
<p>蕭平治老師《台灣俗語鹹酸甜》唸做：一犬吠影，百犬吠聲。(it khi&aacute;n puī i&aacute;nn, pah khi&aacute;n puī siann)，韻跤是 iann。</p>
<p>《昔時賢文》：「一人傳虛，百人傳實」(it j&icirc;n thu&acirc;n hi, pik j&icirc;n thu&acirc;n si̍t)</p>
<p>咱儂話个俗語是：「講一个影，生一个囝。」 (k&oacute;ng tsi̍t &ecirc; i&aacute;nn, senn tsi̍t &ecirc; ki&aacute;nn)，毋但意思媠氣[su&iacute;-khu&igrave;]，押韻也完美。</p>
<p>洪秀柱個性真強，面對社會上「換柱」个風聲，伊出來反駁，用著「一犬吠影，百犬吠聲」按呢个話，等一是將社會上千千萬萬咧會[huē]講伊可能會退選个儂 攏比喻做狗，實在歹聲嗽，莫怪鄉親感覺伊即个儂「刺夯夯」[tsh&igrave;-gi&acirc;-gi&acirc;]。</p>
<p>用動物个行為反應，來比喻人事个諺語真濟，「一犬吠影，百犬吠聲」即句古諺也是真有觀察力，比喻了真精妙个修辭法，總--是，洪秀柱身為一个候選人，面對黨內外佮社會各界「換柱」个議論，伊若正實有心欲爭取選民个認同佮選票，就無應該按呢講來得罪眾儂。</p>
<p>洪秀柱台語毋是真𠢕[g&acirc;u]？伊若會曉佇即陣出來講，「拜託鄉親序大毋通聽別儂咧風聲謗影[hong-siann-p&ograve;ng-i&aacute;nn]，伊講一个影，咱煞生一个囝。」按呢毋但心意有表達出來，也加真雅氣[ng&aacute;-kh&igrave;]。</p>
<p>可惜，我看伊是袂曉即種級數个台語，也無按呢个心。</p>
<p>唸華語个文言俗語，也無影就比台語白話俗語較斯文。</p>

