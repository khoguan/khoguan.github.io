---
layout: post
title: 台語外來語應該標聲調
date: 2015-10-12 03:00:58 +0800
author: 潘科元
categories: [田野]
---

<p>有儂主張台語外來語咧寫台羅个時免標聲調，這是無完整个簡寫法，毋是正範个做法。聲調是咱語言个重要成分，準做外來語个外語源頭本身是無聲調个語言，伊一旦用咱个音韻系統去調整過，變做咱个外來語了後，就成為咱台語辭彙个一部份，伊就是有聲調个，若唸無仝聲調，別儂會聽無，上無也會感覺足好笑。</p>

<p>親像機車講做 oo-t&oacute;o-b&aacute;i，若是無標聲調，寫做 oo-too-bai，按呢將來个囡仔自修台語，看著即个詞，伊哪知影愛按怎唸較著？oo-too-bai？oo-t&oacute;o-bai？őo-too-bai？őo-too-b&aacute;i？攏總毋著！</p>

<p>雖然來自日語个三音節台語外來語，大部份攏呈現出「中平-高平-高降」个實調組合，像頂面个 oo-t&oacute;o-b&aacute;i，閣有 su-p&aacute;n-n&aacute;（扳手）、me-l&iacute;-&aacute;（合枋），但是 kh&ograve;ng-ku-l&iacute;（有儂唸 khōng-ku-l&iacute;）就毋是，若唸做 khong-k&uacute;-l&iacute; 就予儂聽著足歹接受。按呢遮个三音節外來語，若一律無標調，哪會用得？</p>

<p>M&agrave;i講遐个囡仔，最近有一份台語个工程術語，本來是用「火星文」來記錄伊个台語音，有朋友欲招台語文界个眾先進來共伊用台羅精確改寫，設使若無記聲調，連我來學都會非常痛苦，因為真濟所在判斷袂出來儂實際个聲調到底是按怎唸个？咱若聲調學無到角，講出來予內行儂聽著，輕--者，伊會感覺足礙虐，笑咱是外行儂，重--者，伊會反應袂過來，聽無。</p>

<p>閣像最近我咧討論个：a-s&aacute;ng 是對外口个中年婦女親切个敬稱（有時是指中年男性），但是 a-s&agrave;ng 是一寡儂對怹老爸个稱呼。即兩个詞當然是外來語（a-s&aacute;ng 來自 おばさん抑是おじさん；a-s&agrave;ng 來自おとうさん），若無標聲調，只寫 a-sang，按呢是欲按怎讀、按怎分啦？</p>

<p>一、「外來語」毋是「外語」。</p>

<p>二、外來語無所謂本調、變調，並無表示外來語無聲調。</p>

<p>即兩个觀念，現時真濟台語文界个儂實在無了解。</p>

<p>若根據「外來語無所謂本調、變調」个觀點，來反對寫做 oo-t&oacute;o-b&aacute;i，至少也著設計一種「看著記第幾調就直接唸第幾調」个音節分隔號，親像寫做 ōo&rsquo;too&rsquo;b&aacute;i 抑是 ōo&middot;too&middot;b&aacute;i。</p>

<p>用 apostrophe 來做分隔號个好處是扑字盤直接扑會出（佇 Enter/return 齒个倒手爿第一齒），但是看著較無清爽；用 middle dot (Unicode 編號 U+00B7) 个好處是較清爽，但是扑字盤無符號通直接扑出來。</p>

