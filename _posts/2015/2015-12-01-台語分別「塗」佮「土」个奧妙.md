---
layout: post
title: "台語分別【塗 thôo】佮【土 thóo】个奧妙"
date: 2015-12-01
author: 潘科元
categories: [漢字, 台語漢字探討]
tags: [面冊網誌]
---
## 本文

台語分別「塗 thôo」佮「土 thóo」个奧妙[ò-biāu/miāu]：

「塗 thôo」是口語，通常表達較具體个意思；「土 thóo」是文語，通常表達較抽象个概念。像「土地 thóo-tē」是 "land" 个意思，但是「塗地 thôo-tē」是塗質个地，毋是沙地、石頭仔地。

「土地」若唸做 thóo-tī，就是指「土地公 thóo-tī-kong」，土地公閣有幾若款講法：thóo-lī-kong、thóo-tē-kong、thóo-ī-kong、thó-tī-kong，但是無論佗一種，第一字攏是 thóo，毋是 thôo。

因為文言佮華文攏寫「土」，所以以前个台語口語 thôo 往往借用「土」字來寫，親像地名「土城」，若嚴格來論，其實是「塗城 thôo-siânn」，毋是 thóo-siânn。「土庫」其實是「塗庫 thôo-khòo」，毋是 thóo-khòo。但是有新一代台灣儂，袂曉得，就照字唸做 thóo-siânn。

但是用佇儂名个時，若寫「土」，一般攏唸 thóo。用五行「金木水火土 kim-bo̍k tsuí-hué-thóo」來號名。

儂名若欲唸 thôo，過去有兩款做法，一種是寫「塗」，像台語演員「金塗」；閣一款做法是佇「土」字右下角加一點，寫「圡」。

中國普通話〔土豆〕是指馬鈴薯，台灣話「塗豆 thôo-tāu」，怹是講〔花生〕。

最後來講一个趣味个對照：

「落塗 lo̍h-thôo」是出世、落塗，「呱呱墜地」，俗語講「落塗時，八字命」[Lo̍h-thôo-sî, peh-jī-miā]，反映出古早儂个宿命觀[siok-bīng-kuan]。

「落土 lo̍h-thóo」是落葬[lo̍h-tsòng]、歸土[kui-thóo]。人生个起頭佮結束，唸無仝音，寫無仝字，意思也有分。

「塗、土」有分，這就是台語个幼路，華語無个。

---

## 面冊網誌留言

**張翠苓**  
按呢大里彼个塗城路...有保留原味？！

**蕭平治**  
阮老爸kā伊ê孫號做 興圡hin-thô͘。

**潘科元**  
按呢就是Lah-jih先生个公子囉？ 😊

**蕭平治**  
m̄是，三兄ê大後生，減我11歲。早前對 土/圡 tsiâⁿ致意。

**林良憲**  
阮庄的地號名古早字是寫做塗，這馬是寫土

**潘科元**  
全名是？

**林良憲**  
土溝
