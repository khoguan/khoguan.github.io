---
layout: post
title: 台語「轎車」講做「驕車」
date: 2015-04-14
author: 潘科元
categories: [呼音, 台語呼音、腔口(口音)]
tags: [面冊網誌]
---
## 本文

台灣自日本時代就有「自動車 tsū-tōng-tshia」，阮屏東囡仔，細漢个時，攏綴老大儂講做「動車 tōng-tshia」，華語叫做〔汽車〕。台語另外閣有袂少相關个講法，真濟攏是對日語來个。

大概是戰後毋知偌久，才開始用「轎車」來指稱「自家用 tsū-ka-iōng」个自動車。

台語「轎」\--字無論是常用个白話音 kiō，抑是罕用个文言音 kiāu，攏是第七聲，變調愛變低調，但是台語儂吸收「轎車」即个詞，煞唸做「kiau-tshia」，佮「驕車」仝音，這是現代儂个俗音，可能是將「轎」文言音當做佮字形接近个「驕、嬌」仝音，也有可能是袂曉讀變調，直接唸文言音「轎 kiāu」个本調。

其實「轎車」唸白話音 kiō-tshia 就好（《台灣話大詞典》編者陳修先生个主張），無必要唸文言音，欲表現學問唸文言音，煞唸毋著，也是好笑，總\--是，約定成俗个物件，綴儂講就好，免閣管漢字矣，若無，顛倒予儂聽無。

以下引用陳修先生大作 p.897：

*【轎車 kiō-chhia】 俗所謂小包車sió-pau-tshia也。惟當今青年人，多念成嬌車kiau-chhia。退一步言，念轎kiāu-chhia却無不可，何可把轎車kiō-chhia弄成驕車kiau-chhia呢。*

---

## 面冊網誌留言

**Bunapi Hokto**  
南洋 = 「風車 hong-tshia」= 〔汽車〕。

**Liz Lim**  
設計對白：  
A：阮有kiō車  
B：阮欲家己駛，免叫  
（B叫是A台語無好XD）

**Tai-Ku Lai**  
彰化有人念:"大切仔"

**李蒼江**  
以早阮這出門坐ba-s 載貨用hue3-but-a 或是用 tho-la-khu 大切a ma3叫tha-khu-si

**林建昌**  
日語『貸切』是出租的意思，所以在以前出租車也有稱『貸切啊』
8年
潘科元
計程車嘛有講 haih-iah，日語 ハイヤー 是和製英語，借用 hire 來表示。

**陳春樂**  
叫計程車，阮攏講叫貸切仔來載。

**Yoan Christo**
汽車，我是講風車

**莊文龍**  
烏頭仔車 oo-thâu-á-tshia ；四輪的

**莊文龍**  
其實「轎車」唸白話音 kiō-tshia 就好  
遮嘛是臺語混亂的根源。一般聽無就隨俗音走，公車用文音表示規則， 火車 　　　　0663 音讀 hué-tshia/hé-tshia　無用文音 hónn 用白話音。  
kiāu轎車歹去才好撬車 !  
撬 　　　　部首：手 064-12-15 　　　　0755  
音讀 kiāu  
釋義 以工具作為槓桿以增加力道，而把鎖住或卡住的門、鎖撬開，或把石頭等重物舉起。例：共門撬開。Kā mn̂g kiāu\--khui. (把門撬開。)；撬石頭　kiāu tsio̍h-thâu(撬起石頭)。

**劉俊男**  
貸切(.かしきり).Jp話直接講出.ハイヤ(hire)嘛是Jp話留下来e影响(出租汽車)

**劉建仁**  
"採購"讀做 tshai2-kang2，ia2-koh4較嚴重錯誤。
