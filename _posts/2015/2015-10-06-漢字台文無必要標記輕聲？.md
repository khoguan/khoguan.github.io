---
layout: post
title: "漢字台文無必要標記輕聲？"
date: 2015-10-06
author: 潘科元
categories: [寫作, 台語文寫作理論佮實務]
tags: [面冊網誌]
---
## 本文

**漢字台文標記輕聲真要緊！**

台語个輕聲變化實在太濟太幼，非常僫得完全掌握，但是輕聲講會好勢，台語就加足媠。目前教育部漢字台語文个標準規格，就是一律無標輕聲記號，將輕聲記號歸做台羅標音符號个一部份，無愛予伊來佮「正統个漢字」濫交參。

我是認為，理想个漢字台文，愛將輕聲記號納入去，予伊歸屬標點符號个性質。

即幾工咧研究台語朗讀稿，先看，才聽真平个錄音稿來參考。雖然伊大部份个輕聲攏會曉唸，但是猶原有走爭个所在，像〈阿母的相機〉：

「看遮、看遮，笑一个五仙喔！」錄音者無唸輕聲，唸做 tshiò-tsi̍t-ê# gōo-sián# őo。可能伊傷少年，囡仔時代無機會聽著大儂用台語講即句，這 阮細漢定定聽著，是講做「笑\--一\--下，五角」[tshiò\--tsi̍t\--ē, gōo-kak]

雖然是滾笑話，但是猶原有語意个重點，這是欲講「欲翕矣！愛笑，毋通無笑，汝若笑，我就予汝五角」（事實從來毋捌予\--咱啦），毋是欲講「汝若笑一下，我就予汝五角；若笑兩下，我就予汝一箍」。重點就是「笑」，毋是笑幾下，按呢是動詞「笑」唸本調，「一下」唸輕聲才較通。

（2023-10-22補充：另外，台語是「笑一下」毋是「笑一个」，會講做、寫做「笑一个」
是予華語〔笑一個〕个誤導所致。）

閣來：

「講著這陣的社會，毋管手機仔、平板電腦抑是相機，無論大人抑是囡仔，攏提佇手裡。若想欲翕相，行到遐、翕到遐，袂輸咧食雞肉飯遐簡單。」

其中「行到遐、翕到遐」，伊照普通變調，唸 kiânn-kàu-hia# hip-kàu-hia#。即句話，若是欲強調「地點」，行到迄所在、就翕到迄所在，按呢就像錄音者按呢唸普通變調。

但是咱若欲強調「翕」个動作，因為有巧路个細台相機扲[gīm]佇手裡，會使配合「行」个動作隨時翕、即時翕，將「行」佮「翕」提來做對比，就著講 kiânn\--kàu\--hia, hip\--kàu\--hia，強調現代相機个行動力。這種媠氣个講法，相信少年儂普遍袂曉得！

無論按怎，作者若有標明伊个輕聲，對讀者來講，就免得一儂激破頭腦、兩儂諍到腫頷、三儂吵甲相刣。若是作者个台語一流媠[it-liû-suí]，伊寫个台文閣攏有標輕聲，按呢對讀者、學習者台語程度个提升，幫贊毋知欲有gua̋大咧！

補充：即種句式，若是無講地方詞，干焦「行到、翕到」，按呢的確著唸 kiânn\--kàu, hip\--kàu，所以著寫「行\--到、翕\--到」。

下輩儂佇遮較僭權，欲姑情各位台文先進，毋通學教育部个低路步，咱寫漢字台文，若是句尾助詞，因為容易判斷，所以較毋免常在標記輕聲，像「伊來矣」「伊走矣」，即種有影是較無需要；但是若像頂面迄種例，上好攏將輕聲記號註起去，予儂好讀、好傳承。這是咱對後世囝孫个貼心。

## 2023-10-21補充：

今年全國語文賽台語朗讀稿，國中組第03篇是林炤慧老師个大作〈種花分人挽〉，
其中有一小段寫講：

> 我對阿婆印象上深的是有一回，一个生份人經過伊的花園，鼻著一陣迷倒人的花芳味。
彼个人目睭那巡手那雕樹仔椏，有遐久仔才去予伊 phián 著一蕊大大蕊的花，
彼就是轟動阮彼條巷仔的一欉花，叫做「五爪桃」。
{: .prompt-tip }

看著「有遐久仔」我就開始替朗讀賽个指導老師佮選手煩惱矣，去掠真平音檔來聽，
果然是重耽个讀法：伊「有、遐」唸變調，「久」唸本調，「仔」唸輕聲。

就準「有、遐、久」攏變調，「仔」本調，也是毋著个。

私訊作者林老師確認，佳哉符合我所想个，著唸「有\--遐-久-仔」
（ū\--hiah-kú-á），「有」本調，「遐、久、仔」攏變低調輕聲。

這是台語特殊詞彙，「有」唸本調，就是強調「存在」一段相當个期間，
具體偌久，毋知。毋是咧強調「遐久仔」。

欲講有一段相當个路途，也有講「ū\--tsi̍t-tè-á」，像坐公共運輸欲去𬦰山，
半路佇車頂共朋友講：「欲到山跤閣有\--一-塊-仔，我先 bî\--一-下。」

這若毋捌聽過老大儂講，我想，五十歲以下个台語儂已經少儂會曉矣。
漢字台語文無標輕聲，對教、學雙方攏是折磨。

我閣舉一个我佇家庭生活中聽著个例，若寫做漢字台文，閣無標輕聲，
我敢保證將來無幾个台灣儂讀會準：

阮侄仔細漢个時，有一暗，伊佇一樓欲上二樓个樓梯gám仔遐咧耍，
𪜶阿媽（就是阮má-á）叫伊起lih二樓睏，伊毋愛。阿媽欲閣叫，
𪜶阿公（就是阮pah-á）就講：「伊愛踮遮，就予踮遮。」

各位讀者朋友啊，恁按怎唸頂段迄句總共八个漢字，而且「踮遮」重複兩遍个話？
先父當時是按呢講：

> I ài tiàm tsia, to̍h hōo tiàm\--tsia.
{: .prompt-tip }

第一个 tiàm 是變調、第一个 tsia 是本調；第二个 tiàm 是本調，第二个 tsia 是低調輕聲。

是按怎前後兩个「踮遮」，聲調本變个表現無仝？因為語義對照比較个焦點[tsiau-tiám]無仝：

第一个「踮遮」是強調所在个對比，「遮」（樓跤）佮「二樓」做對比，囡仔愛「遮」，無愛「遐」，
所以第一个「遮」是語義焦點，愛唸本調，第一个動詞「踮」就愛配合來唸變調。

第二个「踮遮」是強調動作「停留、踮」佮「移動、起去」个對比，囡仔愛停留佇原位，
無愛徙振動，語義焦點徙去動詞「踮」，所以第二个「踮」是唸本調，第二个「遮」就配合改做輕聲。

所以即句話換話來講就是：伊愛留踮「遮」（樓跤），無愛踮「遐」（樓頂），
就予伊「踮」咧，毋通叫伊「起」\--去。

先父瞬間講出即句奇巧个台語，我也即時注意著伊前後兩个「踮遮」聲調無仝，
也理解即句話个話意語理。但是我相信這若寫做漢字台文，閣無標輕聲，
世間就足少有儂唸會好勢。

古早時代个漢文，像出版品、公文書、試卷，本身攏無咧加標點。精讀一本冊个時，
才會攑紅銀朱筆佇冊裡點圈點[khuân-tiám]。正式文章內底愛包含標點符號，
彼是現代對西洋傳來个觀念，無仝个標點會影響一段文字讀出來个語氣佮解說。
台語文句唸輕聲、無輕聲，有足濟幼路个變化，毋是整理出一寡規則就有才調推理套用个，
對母語流失个下一代來講，輕聲記號閣較有必要！

咱應該正視輕聲記號，共伊看做標點符號必要个成分在內！正式个漢字台語文章、出版品，
就愛完整標記輕聲。一般日常應用台文，為著方便起見，驚儂會誤讀个所在才特別標一下就好。

像我即篇文，有標輕聲是有標，總\--是無完整，像句尾个語氣助詞抑是持續態助詞「咧」，
我通常就無佇頭前加雙連號。

像教典例句，因為有漢字佮完整台羅對照，所以漢字个所在無標記輕聲閣講會得過，
若是全國語文賽漢字台文朗讀稿，無標輕聲个做法，我是共伊看做是刁工欲刁難\--儂\--个。
增加指導老師「辨音、定調」个挑戰，袂使予𪜶siunn好tsuán-tsia̍h，也提懸對選手个甄別力
[tsin-piat-li̍k]，較容易篩捒袂曉唸輕聲个選手。

---

## 面冊網誌留言

**陳文欽**  
FB 何時可以講話 !? 看文字, 很難看出文章的巧妙差異

**Seng-hian Lau**  
阮咧做《臺江臺語文學》文字編輯的時，就準是全漢字的作品，嘛是有共用輕聲符號，毋過，袂免得落勾，閣有，阮程度有限，嘛無才調做甲像科元兄講的遮齊全、媠氣就是。

**Liz Lim**  
咱較會注意著「應該輕聲無輕聲的」，袂去注意「家己自然讀輕聲的」有標抑是無標。若是毋管會注意著的、袂注意著的，全部共輕聲標起去，按呢規篇輕聲會足濟。就比賽來講，文章內底佗位愛輕聲，就是看指導老師的工夫囉。

另外，若伊是寫「笑一个五角」，按呢確實是咧講笑，有「笑兩个一箍」的意思，咱口語確實會按呢講笑。若欲唸正常的輕聲，照教育部的用字，伊愛寫「笑一下五角」。

有的語詞，是輕聲抑會使、變調本調抑會使，若是做比賽的文章，共伊標落去，按呢就是咧講「另外一種是錯誤的」，嘛是一種無必要的標準化。

我認為較重要的，顛倒是像老師你寫的這款文章，共重要的聲調變化分析予清楚，予較濟人有機會了解台語音韻的道理。

**Seng-hian Lau**  
書寫規範本身攏無輕聲標註的時，就是讀者愛家己臆，作者到底自本是佗位愛讀輕聲，佗位刁工無愛輕聲，咱就無法度通知矣...

**Liz Lim**  
若是語言自然著愛讀輕聲的所在，毋免標嘛會知；若是兩種攏會使的，我是感覺無一定愛照作者的意志，應該毋但台語有這款範圍的自由？閣來，變調的問題，可能閣較嚴重，咱嘛無標咧。

**Pochung Pektiong Chen**  
信望愛輸入法若是拍 "jipkhi", 會出現

入去(ji̍p-khì)  
入\--去(ji̍p\--khì)

兩組通選。毋過這款漢字有加輕聲个詞收猶無夠儕。
