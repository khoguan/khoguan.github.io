---
layout: post
title: "「觸角」个台語"
date: 2015-05-11
author: 潘科元
categories: [語詞, 台語語詞探討]
tags: [面冊網誌]
---
## 本文

動物个「觸角」，台語口語有講「鬚 tshiu」，像「尾蝶鬚 bué-ia̍h-tshiu」（蝴蝶觸角）、「虼蚻鬚 ka-tsua̍h-tshiu」（蟑螂觸角）。日本時代也有台語儂吸收書面語講「觸角 tshiok-kak」、「觸鬚 tshiok-tshiu」，這兩个詞佇巴克禮牧師 1923 年所出版个《廈英大辭典補篇》有收。小川尚義主編，1931-2年出版个《台日大辭典》也有收「觸角 tshiok-kak」，伊有註明是對日語「觸角 しょくかく」來个。   

1947 年八月 704 號个教會公報，有一篇 [*Oa̍h-mi̍h ka-tī pó-hō͘*](https://minhakka.ling.sinica.edu.tw/bkg/ke-si/khoann-chheh.php?chheh=1&hioh=192183&thau=363481&tng=2&gi_gian=hoa){:target="_blank"} （活物家己保護），寫著：

> Ū-ê oa̍h-mi̍h, in ê khak tēng, tùi án-ni tit-tio̍h pó-hō͘. Ū-ê chin liú-lia̍h, ē cho̍h, ē cháu, ē thiàu. Ū-ê kín ná sih-nà chi̍t iūⁿ, lâng jip bē tio̍h. Chîm-á, ū nn̄g-ki chhiok-kak, thang chò ba̍k-chiu; in sì-kè sô-lâi sô-khì, ē khoàⁿ kīn-hū ta̍k hāng ê mi̍h.
{: .prompt-tip }

漢字改寫：有个活物，怹个殼 𠕇，對按呢得著保護。有个真扭掠，會 cho̍h，會走，會跳。有个緊哪爍爁一樣，儂逐袂著。蟳仔，有兩枝觸角，通做目睭；怹四界趖來趖去，會看近附逐項个物。

潘註：

1. 𠕇：堅硬。

2. cho̍h（台羅 tso̍h）：親像射箭遐爾緊, siú siú siú 咧移動。

3. 爍爁：閃電。

4. 蟳有「第一觸角、第二觸角」，真細，愛詳細觀察才看會著，這毋是迄兩枝明顯个蟳管[tsîm-kóng]。

補充一个好笑个俚俗講法，查埔儂、查某儂泅水，若游泳衫穿了無好勢，陰毛對褲縫捅[thóng]出來，儂就會笑講「虼蚻鬚予儂看現現」。

---

## 面冊網誌留言

**楊克念**  
囝仔時泅水，不管查甫查某，對異性攏好眩；若是游泳褲穿毋好勢，小可毛捅頭見儂，阮攏也笑怹：「虼蚻鬚趖出來。」不爾過，我互儂笑个時陣徦濟。
