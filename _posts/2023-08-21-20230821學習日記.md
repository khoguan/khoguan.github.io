---
layout: post
title: 2023-08-21學習日記
date: 2023-08-21
author: 潘科元
categories: [日記]
tags: [南管, 教育部台語辭典]
---
## 學習台語

### 畫堂彩

無意中，對阿如提起我今仔日生日，阿如就唱畫堂彩共我祝壽。
我出世到今毋捌有儂唱歌共我做生日，第一遍有儂唱予我聽，
閣是唱南管个「畫堂彩」，予我大光彩，感恩喔！

> 〈畫堂彩〉
>
> 畫堂彩結 賽蓬萊 賽蓬萊  
> 壽星座上 笑顏開 笑顏開  
> 琴絃笙簫 齊唱彩 齊唱彩  
> 願得年年 福壽康泰  
> 願得年年 福壽康泰
{: .prompt-tip }

<div>
<audio controls>
  <source src="/assets/audio/20230821/阿如-畫堂彩.mp4" type="audio/mpeg" />
</audio>
</div>

### 新教典正規表達式

面友少年家明峯真用心，製作一份非常詳細个新教典正規表達式查詢法个學習文件，
伊愛我共伊建議，我就回講：

---

我本來也有按算欲重寫較好入門个教材。  
用漢字先做例。  
對一字先講：
```
心
```
對查詢結果來說明：   
新教典會先列出單字「心」，才閣列出「有包含『心』字的任何詞」，
但是咱若欲愛「心」字起頭的詞咧？按呢就愛用 ：
```
^心
```
若是欲愛「心」字煞尾的詞咧？按呢就愛用：
```
心$
```
若是欲愛「心」字起頭个兩字詞咧？
```
^心.$
```
愛說明是按怎袂使得干焦用 `^心.`

若是欲愛「心」字煞尾个兩字詞咧？
```
^.心$
```

了後才閣佇適當的時機引入台羅re的使用，因為彼會變真複雜
（尤其是新教典的設計是將漢字佮所有的台羅欄位攏kap做一欄予人查）

按呢一步一步引𤆬，予讀者知影 re 的必要性佮每一个 re 特殊符號的效果，
閣來才是組合起來的效果。

這是我家己的設想爾爾，予汝罔參考。

---

## 學習日語
讀一寡 JapanesePod101.

佇 HyRead 台北市圖，借《全日語旅行》，讀完 1-1。

## 學習電腦
讀一寡 *Learning Perl 6*.

## 生活記事

兩年前換過个 Panasonic 溫水洗淨便座，改用遙控个，使用不止利便，
控制面枋袂去 hiù著水。問題是定定修理！最近噴水mòo-tah 愈來愈大聲，
tsuānn\--出來个水愈來愈細港、無力，無換袂使得矣。頂禮拜六報修，
今仔中晝仝迄个少年師傅就來矣。半點鐘創好勢，佮頂兩遍無仝零件，
但是仝款價錢，1310 箍。即擺所換个零件是規組个噴水頭掛mòo-tah。

### 隔工補記：

換過了後，水力變真強，目前先調到上弱个（有五級）。

即遍看會得通擋兩年久袂。若是閣故障，愛閣開錢，就 tshân-tshân
換 TOTO\--个來用。
