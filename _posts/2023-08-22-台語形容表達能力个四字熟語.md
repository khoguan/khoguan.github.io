---
layout: post
title: 台語形容表達能力个四字熟語
date: 2023-08-22
author: 潘科元
categories: [語詞, 台語四字成語]
tags: [臺日大辭典, 教育部台語辭典]
---

開會个時，主席請逐家有話盡腹[tsīn-pak]講，總\--是，平平是委員，

> 有个出喙有字  
有个天花亂墜  
有个竹管倒豆  
有个大聲野喉  
有个有條有段  
有个烏白臭彈  
有个哩哩落落  
有个三尖六角  
有个含珠不吐  
有个喑喑噁噁  
有个哩哩囉囉  
有个喙角專泡
{: .prompt-tip }

音註：

- 出喙有字[**tshut-tshuì.-ū-jī**]：講話有內涵，閣雅氣。

- 天花亂墜[**thian-hua.-luān-tuī**]：即个詞台日典有收，伊是標前三字攏變調，
但是我認為「花」字唸本調較好。

- 竹管倒豆[**tik-kóng.-tò-tàu**]：口若懸河[**khió# jio̍k hiân-hô**]。
華語也有講「竹筒倒豆子」，佇中國網絡小說不時看會著。

- 大聲野喉[**tuā-siann-iá-âu**]：講話傷過大聲、噪耳[tshò-hīnn]，予儂感覺無爽快。

- 有條有段[**iú-tiâu.-iú-tuānn**]：有條有理。注意「有」字唸文音，「段」字唸白音。

- 烏白臭彈[**oo-pe̍h tshàu-tuānn**]：華語〔胡亂吹牛〕。

- 哩哩落落[**li-li.-lak-lak**]：教典寫「離離落落」，解說：「零零落落。
形容凌亂散落而沒有條理。」但是因為「離」字並無唸第一聲 li，
佇遮我參考台日典採用表音字「哩」字（台日典無收 li-li.-lak-lak，
但是有收幾落个近義四字詞攏是「哩哩○○」）。

- 三尖六角[**sam-tsiam.-la̍k-kak**]：講話刻薄、帶刺，會傷\--儂。

- 含珠不吐[**hâm-tsu.-put-thòo**]：比喻恬恬無表達意見。

- 喑喑噁噁[**ìnn-ìnn-ònn-ònn**]：形容講話鼻音真重閣含糊不清。

- 哩哩囉囉[**li-li.-lo-lo**]：形容話講甲長潦潦[tn̂g-ló-ló]，無條理、無重點。
阿元新語：「哩哩囉囉，毋知講啥碗膏」。

- 喙角專泡[**tshuì-kak.-tsuan-pho**]：講甲天花亂墜。
是「專泡」毋是教典所寫个「全泡」，有佮泉腔个許嘉勇老師確認過。
pho 寫「泡」是教典字，袂啥慣勢，驚儂讀做 phàu。
