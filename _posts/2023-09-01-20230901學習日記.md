---
layout: post
title: 2023-09-01學習日記：彙音妙悟「熋」韻有兩類
date: 2023-09-01
author: 潘科元
categories: [日記]
tags: [洪惟仁, 彙音妙悟, 廈英大辭典, 臺日大辭典]
---
## 學習台語

以下是初步个探討，等有較完整个想法，才閣單獨鋪一篇。

洪惟仁教授著，《《彙音妙悟》與古代泉州音》p.146，分析「熋」韻所收字，
其實包含兩个完全無仝个韻：

> 1. 〈乃〉類：相當於中古蟹攝一、二等的鼻聲母文讀音。如乃、買、賣等少數字。
> 2. 〈蓮〉類：相當於中古山攝二、四等的鼻尾韻字的白話音。
> 如：蓮、反、間、先、研、千、前、莧。
{: .prompt-tip }

另外閣有「畔（本字「爿」）、肩、揀、店、閬（戶橂）、𠕇、閒、眼」
遮个常用語素。

上聲个「反」字廣韻屬「山合三」，集韻列佇「山開二」佮「山開三」，後者較合咱用。
「店」字廣韻是「咸開四」，古早泉州話煞也走入去「熋」韻內，較稀罕。

洪老師冊裡 p.147 擬構个古代泉州音（後來伊所擬个共同閩南語也仝款）是：

> 〈乃〉\*-aiN：文讀音。  
> 〈蓮〉\*-eriN：白話音。《彙音妙悟》與同安變 aiN，與〈乃〉韻合流。
> 其餘變 iriN，再變為現代泉州音的 uiN 與〈關〉韻合流。
{: .prompt-tip }

不而過，以上「熋」韻字內个「反、畔」兩字佇「關」韻內也有收，顯示即兩字當咧佮
〈關〉韻合流，我推測原因是即兩字是雙唇聲母 p-，較早影響著元音圓唇化，變成
「熋、關合流」个先驅者。

廈英大辭典佮臺日大辭典所記載个泉腔閣有 irinn 即韻，但是目今泉州地區已經聽袂著
irinn 矣，主流變做 uinn，閣有變做 ui（石獅）佮 un（惠安）（參考洪惟仁教授
《閩南地區方言地圖集》）。

佳哉南管音閣有保留古泉腔，包括「蓮」个叫字是 lirinn5，「店」是 tirinn3。
不而過，傳承到今，有个南管儂共伊「現代化」唸做 nuînn 佮 tuìnn 矣。

## 學習日語

借《原來日語這樣學》電子冊來讀\--寡。
