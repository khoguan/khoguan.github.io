---
layout: post
title: 腦內乾坤
date: '2006-11-29T09:52:00.004+08:00'
author: 潘科元
category: [讀冊筆記, 心理]
blogger_id: tag:blogger.com,1999:blog-6650897212567019772.post-4405190371022681147
blogger_orig_url: https://www.taigi.page/2006/11/blog-post.html
---

<div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEgUfyjAkxUcybvWm61n9uYQncS5H6mCaPSqygMzs2A33azimIfTxANrwlrHQEqTXCseJdDjnrCQTyg1psCfQsGAvik09asWTRrLOqjPBT_FhtmLLWwvLNzhq_nAl2bKN-VCYjSUJN3Iv2b8cbWoPhOFQL9NkbZfMzz8jOzdAgF2Vp7Y_qDOGwq2aLnf/s1600/%E8%85%A6%E5%85%A7%E4%B9%BE%E5%9D%A4.jpg" style="display: block; padding: 1em 0; text-align: center; clear: left; float: left;"><img alt="" border="0" data-original-height="200" data-original-width="150" src="https://blogger.googleusercontent.com/img/b/R29vZ2xl/AVvXsEgUfyjAkxUcybvWm61n9uYQncS5H6mCaPSqygMzs2A33azimIfTxANrwlrHQEqTXCseJdDjnrCQTyg1psCfQsGAvik09asWTRrLOqjPBT_FhtmLLWwvLNzhq_nAl2bKN-VCYjSUJN3Iv2b8cbWoPhOFQL9NkbZfMzz8jOzdAgF2Vp7Y_qDOGwq2aLnf/s1600/%E8%85%A6%E5%85%A7%E4%B9%BE%E5%9D%A4.jpg"/></a></div>

<p>《腦內乾坤：男女有別，其來有自》Ann Moir &amp; David Jessel 著，洪蘭譯，台北遠流出版社，2000年中譯第一版，2006年中譯第二版。原作：<em>Brain Sex: The Real difference between Men and Women, </em>1992.</p><p>即本冊是塊講，男女个差別，關重个因素毋是父母个期望、社會个制約，彼攏是加強个助緣niā-niā，根本性个原因是出佇先天个大腦神經系統个結構，男女本底就大大各[koh]樣，佇胚胎个早期就受著hoo-lú-bóng个影響來決定矣。扯勻[tshé-ûn]講起來，男性著是卡有攻擊性、權力慾、卡關心物質，女性著是卡溫和、卡無愛相爭、卡關心儂。男性卡有方向感、卡爻算數學、做抽象思考、卡有事業心；女性卡爻講話、感受力卡強、人際手腕卡好、卡顧家。男性大腦兩个半球連結性卡bái，功能性个分工卡清楚，負責某一个功能个部位受傷，迄種功能就會失常，女性个大腦是分散性个，某一部份傷著，別个部份會使彌補[mí-póo]傷著迄跡[jiah]个功能。男性个胼脂體[piân-tsi-thé]（連結大腦雙爿个神經束）卡幼，正爿半球个感情覺受卡無才調傳過來倒爿半球个語言區，所以查夫儂一般卡ham-bān表達感情。一句流行話講：「查夫是視覺个動物，查某是聽覺个動物」，這嘛是有生物基礎个。</p><p>若是母體內个囡仔栽，hoo-lú-bóng無正常分泌，抑是老母食著有hoo-lú-bóng个藥仔，就會生出「無正常」个囡仔，查夫个大腦予束縛佇查某个身軀內，抑是顛倒píng。同性戀嘛是先天性个。</p><p>毋是講，只要條件（親像教育、家庭、社會因素）共款，佇任何方面，查某儂一定會凍做甲親像查夫儂hiah好。平均來講，查夫有姻卡強个領域[líng-hi̍k」，查某有姻卡爻个所在。予姻隨儂隨性自由去發揮，才是真正个平等。刁工將男性女性个先天差異當做無存在，用一模一樣个教育方法佮內容來教育查某囡仔佮查夫囡仔，最後iá是得袂著共款个表現。「因材施教」个理想著愛考慮著男女大腦結構个差異。大腦佮hoo-lú-bóng个作用，會影響著男女个智力、知覺佮情緒。</p><p>即本冊最後一章有講：「設使汝毋肯接受性別差異个證據，就無可能去改變制度或是結構來配合遮个差異，所以，女性著愛家治去適應，因為hông要求佇查夫儂个制度內佮查夫競爭，最後的結果只是繼續予儂khau-pak，致使不滿佮慒心愈嚴重。」</p><p>除非是予媒體（尤其是電影）hōng起來个暢銷冊[thiòng-siau-tsheh]，若無，一本外文冊卜等到有中譯本，攏愛幾那年，從中，電腦冊个翻譯速度大概是上緊个。像即本冊个原作是1992年，內底參考个資料主要是1980年代抑是閣卡早以前个，到tann一二十年落來，恐驚已經閣有袂少新發現矣。</p><p>一方面，儂受伊先天生物性个控制，另外一方面，儂个可能性極大無比。所以修道儂會使修甲出現不可思議个生理變化佮感受能力，目前个科學並無才調去解說迄種現象。即本冊會使予咱啟發，但是咱毋通將目今科學个發現當做真理，就按呢來否定咱超越動物性个可能。</p>
