---
layout: post
title: 「藩」字台語音
date: 2023-07-31
author: 潘科元
categories: [呼音, 台語呼音、腔口(口音)]
---

「足英台三聲道磅米芳」个版主賴咏華\[Luā Īng-huâ\]先生，寫電批予李遠哲院長，
問李院長个序大儂名字當中个「藩」字台語按怎唸。得著李院長个回批，是寫台語文哦！

> 咏華女士， 
> 　阮老爸李澤藩先生上尾字「藩」字，台語e呼音  
> 是第三款，Phoan 台語第一調。多謝你的關心、  
> 勞力。祝你平安順心。  
> 　　遠哲
{: .prompt-tip }

阿華寫講：

>人生成就開鎖：Nobel得主回我批。  
看名當做我查某\--ê chit款代誌tō免計較hiah chē\--ah lah。
{: .prompt-info }

我轉貼阿華即篇，閣寫一寡話：

---

李遠哲院長細漢个時是讀日本冊，可能怹兜也是所謂「國語家庭」，
所以伊袂曉講台語。二戰期間，伊休學，戰後伊轉去讀完國校，
有一段時間伊定定予班上會曉講台語个同學蹧躂。

「藩」字，現代台語儂生活中罕用，不而過，儂名就有用著个機會，
像清朝尾中興大臣「曾國藩」（Tsan Kok-phuan），抑是台中大甲儂，
前立法院長「劉松藩」（Lâu Siông-phuan），抑是新竹儂李院長个老爸
「李澤藩」（Lí Ti̍k-phuan），攏是唸 Phuan。

咱若查甘字典，會發現「藩」字有收 4 種音：Phuan、Huan、Huan5、phuann。
按呢真正毋知遮个儂名个「藩」字按怎唸，恐驚就會選一个佮華語上倚音个 Huan5 來唸。
事實「藩」佇儂名當中，老輩台語儂普遍唸个音是 Phuan。

小弟小姓 姓「潘」，做字姓用，著唸白話音 Phuann，若是文音就是 Phuan，
佮「藩」仝款，只是生活中完全無用著「潘」个文音 Phuan，讀古文才會用著。

(（Facebook 2023-07-31 個人動態）)[https://www.facebook.com/khoguan/posts/pfbid0HQCMzM9mTThgaCEsT2J5hjGbf6RPhnJEz8V2TNq3HcM2Fj4rtZEM2FAPU1X7Gmttl]{:target="_blank"}
