---
layout: post
title: 台語詞彙中个輕聲
date: 2014-10-02
author: 潘科元
categories: [呼音, 台語聲調探討]
tags: [面冊網誌]
---
## 本文

台語有个輕聲，是表現佇句法功能，像「行\--出\--去、行\--入\--來、走\--落\--來、peh\--落\--去」，即種个，會使自由替換動詞，所以較容易活用，欲新造例句真簡單。

但是另外有一種輕聲，出現佇台語詞彙內底，是詞彙成分在內，通常攏是古早古早留落來个口語詞，雖然白話，卻是高階个表現法，咱現代欲閣新創即種輕聲語詞，就非常困難矣，而且舊詞也有流失个現象，像：

「做\--儂 tsò\--lâng」佮「做儂 tsò-lâng」無仝意思。「做\--儂」是查某囡仔親事匹配予=儂；「做儂」就是一般个為人處世。

「日\--時 ji̍t\--sî」 （華語〔白天〕）；「暝\--時 mê\--sî」（華語〔夜間〕），用名詞「日」佮「暝」做語義中心，唸本調，「時」是附屬个詞尾，唸低調輕聲，指迄个時段。比較另外一个類義詞「暗時 àm-sî」就無唸輕聲，是照普通變調，這是因為「暗」是形容詞、修飾語，所以愛變調。

教阮漢文个漳州莊先生，伊定定講「日\--間 ji̍t\--kan、暝\--間 mê\--kan」，字眼無仝，但是構詞原理仝款，前字採用本調，後字用低調輕聲。

「日\--時」若後壁加一个「仔」咧？就變非常特殊个唸法：「日時仔 ji̍t#sî-á#」 無閣唸輕聲，但是第一字「日」猶原唸本調，第二字「時」唸一般變調，尾字「仔」本調。講伊特殊，是因為照講干焦主謂結構複合名詞，像「地#動」按呢才有第一字唸本調个情形，「日#時仔#」毋是主謂結構，煞嘛按呢唸。這阮屏東萬丹時常聽著，抑「暗時、暗時仔 àm-sî-á」也漸漸取代「暝\--時」。

口語「小\--儂 sió--lâng」，前字本調，後字低調輕聲，就是書面語「草民 tshó-bîn」，是古早老百姓見官个自稱，但是書面語就照普通變調爾爾。

普通變調个「官儂 kuann-lâng」是做官儂个家後抑是家丁對伊个稱呼，像歌仔戲中，聽會著奴才咧講：「阮官儂\--ā 無佇咧」。若是「官\--儂 kuann\--lâng」，前字本調，後字低調輕聲，是指官吏、官府个通稱，像講「官\--儂 毋准百姓蹛遮開墾。」

書面語「仙人 sian-jîn」照一般變調，但是「仙\--儂 sian--lâng」是特殊讀法，前字本調，後字低調輕聲，俗語：

「仙\--儂頭殼碗髓」[Sian--lâng thâu-khak-uánn-tshué]，指非常難得、高貴个物件。

「仙\--儂扑鼓有時錯」 [Sian\--lâng phah-kóo# ū-sî tshò#]。這目前閣真濟儂用，總\--是，往往改唸一般變調 sian-lâng 去矣。

俗語：「有時星\--光；有時月\--光」[Û-sî# tshinn\--kng; ū-sî gue̍h\--kng]，意思是儂个時運，有時䆀，有時好。迄个「光」本是唸輕聲，但是現代儂學即句真濟攏毋是按呢唸矣。

台語輕聲个變化真複雜，教羅、台羅个記號無夠用。表音記號無完備，教育、傳承無四序，會予即種高階、幼路个台語表達法閣較緊死失。

---

## 面冊網誌留言

**洪熙文**  
借問潘老師：雖然「來」、「去」等表示方向的後綴一般是輕聲的，頭前彼个動詞也唸本調，但是，當後壁有賓語的時陣，我聽著的煞是動詞、後綴攏唸變調。譬論講，「伊的冊予人提去矣」唸「i-ê tsheh hōo lâng the̍h--khì--ah」（提唸本調，後壁兩個音節唸輕聲）。但是「伊的冊予人提去辦公室矣」我聽著的煞是「i-ê tsheh hōo lâng the̍h-khì pān-kong-sik--ah」（提、去兩個攏唸變調）。敢有影？

**潘科元**  
即種現象是正確个口語：後壁接賓語了後，就恢復正常變調，台灣、福建大概攏是按呢。因為結構無仝，對應無仝个聲調行為，也是合理个。但是白話字文獻，抑是日台教材文獻往往即兩種句式攏標輕聲，這無合理，我無啥相信成百年前 有賓語个情形也唸輕聲。

**洪熙文**  
多謝老師的指教！

**張阿天**  
軽聲符大概是白話字文献上捷漏勾个一項。こ有、台語主流腔軽聲上少有二種、白話字目前無て分。

**張阿天**  
寫漢字个時ま真欠用標軽聲个方式。目前个共識吤成是「免標逐个攏ま知」。特別是「--ê」若寫做漢字こ無標軽聲、感斍伤「重」伤「鎮て」、卡適合寫「汝个、我个」ひ个本調个「个」。茲是我対使用个経驗來講个。

**Sky Rainbow**  
逐擺讀先生个文章攏會凍得著真大个啟發！

**潘科元**  
我攏隨意寫寫咧，真見笑。

**洪熙文**  
先生干焦隨意隨意寫，著愛閣較佩服你 o.o

**潘科元**  
馮先生對外國來，無偌久就將阮个母語學到即款程度，才是予阮大呵咾、大感服！

**洪熙文**  
傷呵咾啦，台語講佮並我較好的學者遮爾濟。母語者就免講，是袂當【相提並論】:D
