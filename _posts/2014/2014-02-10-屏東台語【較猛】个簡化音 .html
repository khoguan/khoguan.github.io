---
layout: post
title: 屏東台語【較猛】个簡化音 
date: 2014-02-10 16:45:44 +0800
author: 潘科元
categories: [呼音, 台語呼音、腔口(口音)]
---

<p>阮屏東个台語有袂少合音、簡化音（貧惰音）个變化，一般个台語文獻無記著。像欲催儂【趕緊】，定定講【h&aacute; m&iacute;！】。h&aacute; m&iacute; 是 khah m&iacute; 个簡化音，漢字【較猛】，這是比【較緊】閣較強烈个趕緊（【較緊 khah k&iacute;n】嘛有簡化做 hah/h&aacute; k&iacute;n）。</p>
<p>這我佇萬丹自細漢就捷聽捷講，但是若無幾十年研究台語，真正毋知啥道理。khah m&iacute; 兩音節毋但 h&aacute; m&iacute;（也講做 h&aacute;m m&iacute;）一種簡省變化 ，也定定進一步合做一音節 kh&aacute;m 抑是 h&aacute;m，句中實調是高平調。</p>
<p>【科元啊！H&aacute;m l&acirc;i s&igrave;ng-khu！】意思就是叫我【Khah m&iacute; l&acirc;i s&eacute; sing-khu】（較猛來洗身軀），六音節合併做四音節，因為咧趕緊，所以講話嘛著簡省！【趕緊來洗身軀 [ku&aacute;nn-k&iacute;n l&acirc;i s&eacute; sing-khu]】定定簡化做&nbsp;ku&aacute;n l&acirc;i s&igrave;ng-khu，嘛是六音節變四音節。</p>
<p>【猛】文言音 b&iacute;ng，白話音泉腔 m&iacute;、漳腔 m&eacute;（音位記法），可惜即个泉腔詞素 m&iacute; 佇台灣已經失去活力，所以佇阮屏東就罕得單獨自由使用（已經毋是語言學所講个自由詞素 free morpheme)，除了以上【khah m&iacute;】个簡省音以外，其他無咧用，連【khah m&iacute;】兩音節本音嘛毋知影囉。</p>
<p>台語是漳泉濫，即个詞素目今多數儂講漳腔 m&eacute;，像【跤手真m&eacute;】（動作緊）、【火真m&eacute;】（火真炎盛），閣有複合詞【猛掠[m&eacute;-lia̍h]】、【猛醒[m&eacute;-tsh&eacute;nn]】，攏是敏捷个意思。</p>
<p>1873年廈英大辭典有 k&iacute;m-m&iacute;，彼就是【緊猛 k&iacute;n-m&iacute;】个變音，漳腔 k&iacute;n-m&eacute;。1931年台日大辭典收幾若个變體：泉廈腔 k&iacute;n-m&iacute;、k&iacute;m-m&iacute;；漳腔 k&iacute;n-m&eacute;、k&iacute;m-m&eacute;、thi&aacute;m-m&eacute;、kh&aacute;m-m&eacute;、khi&aacute;m-m&eacute;，最後迄兩个應該寫做【較猛】，也就是我佇一開始所討論个。</p>

