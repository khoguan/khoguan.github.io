---
layout: post
title: 剃頭業个僻話 tsâng、lui
date: 2014-09-17 23:40:30 +0800
author: 潘科元
categories: [語詞, 台語語詞探討]
---

<p>尾晡仔去剃頭，頭家娘共我鉸到一半个時，一對爸囝儂客入來。開講一下仔了後，頭家娘怹查某囝叫其中迄个查晡囡仔坐起去我隔壁位，準備欲共伊剃个時，頭家娘共查某囝講：</p>
<p>【汝先來 ts&acirc;ng，我 lui 較緊。】（lui 講本調）</p>
<p>怹兩个是咧講僻[k&oacute;ng-phiah]，【僻】就是【僻話 phiah-uē】，也就是行仔內个祕密話，無愛予外儂知影怹咧講啥。但是我聽有！</p>
<p>伊就是欲趕緊共我鉸予好，換手予怹查某囝來共我洗頭，ts&acirc;ng 就是「洗」，ts&acirc;ng-suann 就是「洗頭」；按呢伊才過去共迄个囡仔鉸，lui 就是「剃、鉸」，lui-suann 就是「剃頭、鉸頭毛」。查某囝無伊剪頭毛遐熟手，伊按呢扑派，工課才較有效率。</p>
<p>我知影伊急欲結束我即爿，所以就緊吩咐伊講，頭前閣鉸較短咧。這是我个慣勢，無愛額頭有頭毛佇遐鑿[tsha̍k]，但是逐擺剃頭店攏會留傷長，因為按呢捋起來較好看。</p>
<p>三點小感想：</p>
<p>1. 講僻个目的，就是無愛予外儂知影怹內部參詳代誌个過程。</p>
<p>2. 佳哉我有食半暝糜，讀過台語文獻，知影剃頭業个一寡用語，也有去印證過。佇即个無料想著个機緣，我个台語智識發揮功效，會曉緊開喙要求著較滿意个服務，哈！</p>
<p>3. 我有真濟台語話，是佇北部、中部學个，過足濟年，才佇屏東故鄉聽著阮鄉親原來也有按呢講。</p>
<p>以前我就有寫過一篇<a href="/posts/剃頭業个僻話/">〈剃頭業个僻話〉</a>。</p>
<p>迄當時，干焦知影 lui22-suann33、tsang22-suann33（用三階制寫法記實調），毋知 lui 佮 ts&acirc;ng 會使單獨用做動詞，所以也毋知 lui 个本調是第一聲，ts&acirc;ng 本調是第五聲。毋過當時是記實調，知--之為知--之，不知為不知，無硬轉做調類來記，所以也佳哉無傳播著走爭个台語智識。</p>
<p>補充：</p>
<p>一、剃頭僻話个 ts&acirc;ng 佮日常話動詞个 ts&acirc;ng 無仝：</p>
<p>1. 主要意義無仝：一个是【洗】，一个是【沖】。<br /> 2. 語言風格無仝：一个是僻話；一个是日常話。<br /> 3. 通行地區無仝：僻話 ts&acirc;ng 敢哪通行全台灣个剃頭界，但是日常話 ts&acirc;ng 有个所在講 tshi&acirc;ng，像阮屏東就是按呢。</p>
<p>僻話 ts&acirc;ng 个語源到底是毋是日常動詞 ts&acirc;ng？這愛閣稽考，總--是咱愛先明辨以上三點差異。</p>
<p>二、剃頭僻話个 lui 佮日常話動詞个 lu 無仝：</p>
<p>1. 韻母無仝。<br /> 2. 意義無仝，lui 是運用各種家私頭仔來剃頭、來鉸頭毛；lu 是專指用攄仔 攄[lu]。<br /> 3. 語言風格無仝，lui 是僻話、祕密用語，剃頭師傅袂用來佮儂客溝通；lu 是日常用語，師傅佮儂客定定講著。</p>
<p>僻話 lui 到底是毋是對日常動詞 lu 變化韻母才變做癖話？這愛閣稽考，總--是咱愛先明辨以上三點差異。</p>
<p>註：台語「有食半暝糜」是套語，意思類似「三更燈火五更雞」，用來比喻奮發用功，認真到半暝。</p>

