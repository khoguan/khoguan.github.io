---
layout: post
title: "台語問答：儂名，像「珠a、明a」即字a漢字按怎寫？"
date: 2014-10-04
author: 潘科元
categories: [漢字, 台語漢字探討]
tags: [面冊網誌]
---
## 本文

有袂少研究者主張「明a、珠a」語源就是論語「雍也」、「賜也」个「也」字。但是後來台灣教育部決定个用字是「仔」，不過，寫个時，上好著佮真正个小稱詞「仔」有分別，以下列出各種用法：

1. 阿珠 A-tsu：普通親切个稱呼。

2. 珠\--仔 Tsu\--á ：

普通親切个稱呼，「珠」唸本調，「\--仔」阮是唸隨前變調輕聲，像「珠」本調是高平調，「\--仔」就綴咧講較輕个高平調，若是「阿住\--仔 A-tsū\--á，「住」唸本調中平調，「\--仔」就就綴咧講較輕个中平調，按呢叫做隨前變調輕聲。但是也有所在是講低調輕聲。

3. 阿珠\--仔 A-tsu\--á：將以上兩種合做伙用。

4. 阿珠仔 A-tsu-á：

「阿、珠」唸變調。「仔」唸本調 á，是「小稱詞」詞尾，這是特別親密，尤其是對下輩个稱呼，有時有輕視意味，所以平常時較無按呢用。

比較：「阿吉\--仔 A-kiat\--á」是普通稱呼，「吉」唸本調中短調，「\--á」輕聲。但是若對一个大儂講「阿吉仔 A-kiat-á」，「吉」變高短調，「仔」唸本調 á，就較無禮貌。

有一位台灣身障歌手，自稱「阿吉仔」，是欲特別表現伊自細漢予儂看輕，真無地位，所以就採用較無禮貌个叫法。

5. 「阿珠\--啊！緊來\--啦！ A-tsu\--ah, kín lâi\--lah!」

即个「啊」只是感嘆語助詞，毋是稱呼本身个一部份，講低調輕聲。

以上幼路个分別，各地个腔口無仝，所以毋通看做鐵則。

---

## 面冊網誌留言

**Kim Kong Tongs**  
仔 是隨前變調  
仔前字是1聲 仔讀1聲  
仔前字是2 3 4 8 聲 仔讀3聲  
仔前字是5 7聲 仔讀7聲

**Kim Kong Tongs**  
有平調化之趨向

**潘科元**  
「隨前變調」个意思，嚴格講來，是綴前字本調个「調尾」去變（入聲个調尾因為愛切斷，預設用低調）。輕聲个調，本來就平平，若閣有懸低變化，就袂輕矣。

**Kim Kong Tongs**  
1 3 7 調洪惟仁老師定義為高低中三平調

**潘科元**  
我就是照伊个分析架構來討論个。

**Khóo Pōe-bín**  
ah, chham gí-giân-ha̍k ê goā-kok pêng-iú siāu-kài-tio̍h lán ê tone sandhi, ná chhin-chhiūⁿ m̄-sī piàn-choè kē-tiāu hiah kán-tan. giâm-keh kóng--lâi lán ê tē-saⁿ-tiāu bô sǹg "low", ke-ke sī mid-low. tùi-hong kám-kak lán ê siaⁿ-tiāu kèng-jiân ē-sái bô pau-koat lower tone sī chin sin-kî ê tāi-chì.

Tān-sī tng goá siāu-kài tio̍h sûi-chêng piàn-tiāu, khin-siaⁿ-hoà ê "á" ia̍h-sī chí-chheng lâng ê khin-siaⁿ "ê", tī tē saⁿ-tiāu chham tē sì-tiāu ê āu-piah ē chiâⁿ-chò lēng-goā chi̍t-ê lán bô hâm-koat ê tiāu (siau-si̍t ê lower tone!!), sīm-chì ū creakilized ê chêng-hóng o͘h!

Thê-kiong chham-khó.

**陳官辰**  
這麼多人喜歡也這個象形字 有想過也原來的意思嗎?

**潘科元**  
台語个第三聲是低降調，隨前變調輕聲，是綴伊个「調尾」。  
「也」象形字本義是女陰，我早就一再提起，彼無要緊。

**黃益次**  
儿

**潘科元**  
本來是象形字，一旦發生假借，以後就佮象形本義無tī-tāi。  
象形字典：「“它”与“虫”、“也”同源，都是“蛇”的本字，后分化。」  
<https://www.vividict.com/Public/index/page/details/details.html?rid=8545>{:target="_blank"}

