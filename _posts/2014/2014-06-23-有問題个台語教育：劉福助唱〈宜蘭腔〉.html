---
layout: post
title: 有問題个台語教育：劉福助唱〈宜蘭腔〉
date: 2014-06-23 19:50:10 +0800
author: 潘科元
categories: [呼音, 台語呼音、腔口(口音)]
---

<p>台語優勢腔是漳泉濫（Tsiang-Tsu&acirc;n-lām），一部份取漳腔、一部份取泉腔，大趨勢就是簡化，親像泉腔白話音 ng 韻母个字，漳腔有分做 ng / uinn 兩韻，台語普通腔就採用較簡單學个泉腔講法。</p>
<p>致使台灣西部本來是漳腔个所在，像桃園、台中山線，嘛攏學泉腔改講 ng。只有去宜蘭，才會佇菜市仔聽著儂講「食飯 [tsia̍h-puīnn]、滷卵 [l&oacute;o-nuī]、酸酸 [suinn-suinn]、軟軟 [nu&iacute;-nu&iacute;]。</p>
<p>例字：</p>
<p>一、「光、扛」：白話音泉腔攏是 kng，漳腔分唸 kuinn、kng。</p>
<p>二、「酸、桑、喪」：白話音泉腔攏是 sng，漳腔「酸」講 suinn、「桑、喪」講 sng。</p>
<p>三、「斷、丈」：白話音泉腔攏是 tn̄g，漳腔分唸 tuīnn、tn̄g。</p>
<p>四、「穿、倉」：白話音泉腔攏是 tshng，漳腔分唸 tshuinn、tshng。</p>
<p>參考我个舊網誌，盡量將所有 ng / uinn 个泉、漳對應攏列出來： <a href="/posts/台語白話音泉腔-ng-對應漳腔-宜蘭腔-uinn-个腔口差別/"> 台語白話音泉腔 ng 對應漳腔（宜蘭腔） uinn 个腔口差別 </a>。</p>
<p>以前劉福助有唱一條「宜蘭腔」个歌，內底將所有个泉腔白話音 ng 韻母攏改做 uinn，當做是宜蘭腔，就台語教育个立場來看，按呢袂用--得。以下列出伊个歌詞內底，泉、漳確實有分个字：</p>
<p>黃 n̂g / u&icirc;nn、軟 nńg / nu&iacute;、阮 ńg / u&iacute;nn、園 hn̂g / hu&icirc;nn、飯 pn̄g / puīnn、熥 thn̄g / thuīnn、算 sǹg / su&igrave;nn、酸 sng / suinn、卵 nn̄g / nuī、管 kńg / ku&iacute;nn、頓 tǹg / tu&igrave;nn、光 kng / kuinn、轉 tńg / tu&iacute;nn（進一步變 t&uacute;n）、遠 hn̄g / huīnn、問 mn̄g / muī、昏 hng / huinn、方 Png / Puinn、捲 kńg / ku&iacute;nn、䘼 ńg / u&iacute;nn、穿 tshng / tshuinn、吮 tshńg / tshu&iacute;nn。</p>
<p>以下列出伊歌詞內底，事實白話音無分泉、漳腔，攏是 ng 韻母，但是伊硬換做 uinn 韻母，來當做宜蘭腔，按呢毋著：</p>
<p>堂 tn̂g、腸 tn̂g、湯 thng、庄 tsng、央 ng、囥 khǹg、長 tn̂g、床 tshn̂g、鋼 kǹg。 <iframe width="420" height="315" src="//www.youtube.com/embed/dlFO4itUdss" frameborder="0" allowfullscreen="allowfullscreen"></iframe></p>

