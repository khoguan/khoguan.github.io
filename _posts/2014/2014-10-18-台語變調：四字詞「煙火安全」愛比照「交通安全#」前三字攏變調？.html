---
layout: post
title: 台語變調：四字詞「煙火安全」愛比照「交通安全#」前三字攏變調？
date: 2014-10-18 21:51:32 +0800
author: 潘科元
categories: [呼音, 台語聲調探討]
slug: ian-hue2-an-tsuan5-pian3-tiau7
---

<p>有講：既然咱所聽著个「交通安全#」台語是前三字有變調，尾字才本調，按呢仝款結構（兩字名詞 + 兩字名詞）个複合四字名詞「煙火安全」是毋是嘛一定愛比照仝款方式落去唸「煙火安全#」，前三字攏著變調，才有一致？</p>
<p>論真，台語變調个問題，所牽涉--著个因素不止複雜，毋是干焦考慮語法結構爾爾，閣有文白生熟、韻律節奏个影響，所以準做是仝款結構个四字詞，也毋是一律著按怎變才著。伊个變調現象變化多端，毋是唯一答案，但是猶原攏有道理佇咧。</p>
<p>「文白生熟」牽涉著：較文言、書面个、較生疏个語詞，變調組會切較幼，予較濟字唸本調、而且唸較慢（這也佮節奏有關），按呢較好理解。相對來講，若是白話、熟語，就較愛唸變調。</p>
<p>親像書面語「心#滿#意#足#」、「心#煩#意#亂#」、「心#堅#意#切#」、「心#甘#情#願#」，四字攏本調。但是仝款結構，「主語+謂語、主語+謂語」个白話四字熟語「心狂火𤏸# sim-k&ocirc;ng-hu&eacute;-to̍h#」前三字攏變調較捷講，「心狂#火𤏸#」嘛i&aacute;u會使，若是分開唸「心#狂#火#𤏸#」就傷勉強，袂自然矣。</p>
<p>其他「主謂並列結構」口語成語个例，親像「頭燒(#)耳熱# th&acirc;u-sio-hīnn-jua̍h#」、「跤酸(#)手軟# kha-sng-tshi&uacute;-nńg#」、「頭眩目暗# th&acirc;u-h&icirc;n-ba̍k-&agrave;m#」、「父老(#)囝幼# pē-lāu-ki&aacute;nn-i&ugrave;#」。遮个詞，前三字攏變調，扑算是上捷聽著，上自然个，總--是，唸較慢个時，中央切開，分做兩个聲調組，也會得過，這佮音步結構有關，參考下面个說明。</p>
<p>「韻律節奏」牽涉著音步結構（兩字 一个「音步」、三字 一个「超音步」）佮節奏速度對慢到緊个各種問題，慢个較好理解，緊个較省時間。</p>
<p>複合名詞「交通安全」是咱現代儂捷用个熟語，前三字變調真自然。但是生活中較罕得講著个四字詞像「煙火安全」，免的確一開始就前三字攏唸變調，「煙火」是一个音步，「安全」是一个音步，先照音步結構，分兩个聲調組唸做「煙火#安全#」顛倒較符合老輩儂拄看著即个書面語詞自然讀出來个反應，到甲年久月深變成常用詞，就漸漸較慣勢變調來唸，像「交通安全#」按呢，唸做「煙火安全#」。</p>
<p>這無論是布袋戲口白，抑是鄉親父老佇日常生活中講起，攏有即種現象。這是一个方向，毋是絕對个。</p>
<p>閣可比是佇一場演講內底，一開始先講「煙火#安全#」，後壁再三提起，漸漸變講「煙火安全#」我認為也真合理。這毋是「前後無一致」个錯誤，是一種由生到熟，真自然个聲調變化、運用。</p>
<p>總--是，若一開始就欲講「煙火安全#」也是可以，不而過，咱毋通認定這是唯一正確个聲調講法就是。</p>
<p>若是四句聯，因為七字詩句韻律節奏个需要，也較愛拆開來唸，即種節奏个枝骨是按呢：</p>
<p>「〇〇#1 〇〇#2 〇〇〇#3」，#3 是上長个斷音點，閣來是 #2，上短个是 #1。</p>
<p>今，我凊彩來做--一葩做例：</p>
<p>煙火#安全#愛注意#（ian-hu&eacute;# an-tsu&acirc;n# &agrave;i ts&ugrave;-&igrave;#） <br />暝昏#早暗#著張持#（m&ecirc;-hng# ts&aacute;-&agrave;m# tio̍h tiunn-t&icirc;#） <br />消防#設備#滅火器#（siau-h&ocirc;ng# siat-pī# bia̍t-hu&eacute;-kh&igrave;#） <br />檢查#換新#照定時#（ki&aacute;m-tsa# uānn-sin# tsi&agrave;u tīng-s&icirc;#）</p>
<p>即種斷音法是台語七字句、四句聯蓋第一四常个，但是請注意，我毋是講「〇〇#1 〇〇#2 〇〇〇#3」即種韻律節奏就是決定變調行為唯一个斷音法，這仝款愛綜合考慮各種因素，尤其是句法結構。咱聽呂柳仙勸世歌第一葩是按呢變調：</p>
<p>即款#个歌#真希罕# 專講#勸#--儂 在世間# 儂#有真𠢕#真頇顢# 俗語#所講#為人#難#</p>
<p>第一句本變調有合 2/2/3 節奏性个斷音點。第二句若照一般个口語話句，迄个「講」是較愛變調，但是伊無變，這就是受韻律个影響。第三句「儂」是單字主語，斷音點先出現佇「儂」遐，，予「有」照句法結構連落去唸較自然。第四句尾三字「為人#難#」是一種主謂結構，伊選擇佇主語「為人」尾字唸本調，予儂聽較明，無將三字合做一个聲調組。</p>
<p>（補充：伊這雖然是用唱个，但是旋律佮講話个聲調非常搭峇，干焦第二句後壁「世間」个「世」聽起來像講話个中平調，但是因為「世間」个「世」一定是變調，伊佇後壁也有閣唸著，所以無影響佇遮个討論。第四句个「講」也較成中平調，毋是高降調，這佮「世間」个「世」本來愛講高降調是類似情形，就是拄著講話个實調是高降調个所在－－可能是變調，也可能是本調个位置－－唸歌个旋律有時會調整做較平个調較好唱。）</p>
<p>咱閣參考「無米樂」記錄片。</p>
<p><iframe width="420" height="315" src="//www.youtube.com/embed/_R2D292ffVM" frameborder="0" allowfullscreen="allowfullscreen"></iframe></p>
<p>10:15 煌明伯：「農業#文化#」 <br />32:00 以後，崑濱伯：「國民政府#」「二二八事件#」 <br />51:20 ~ 52:15 崑濱伯、崑濱姆：「末代#稻農# bua̍t-tāi# tiū-l&ocirc;ng#」 <br />54:35 以後，崑濱伯：「玉皇大帝#」「三官#大帝# [Sam-kuan# Tāi-t&egrave;#]」、「國#泰#民安#、風#調#雨#順# [kok# th&agrave;i# b&icirc;n an# hong# tiau# &uacute;# sūn#]」、「天上#聖母# [Thian-siōng# S&igrave;ng-b&oacute;#]」「岳府#元帥#」、「玄天#上帝#」、「福德#正神#」</p>
<p>以上若照一寡「台語專家」个變調理論：「四字複合名詞，前三字攏愛變調」，咁毋是真濟矛盾無一致，閣一大堆錯誤？但是若照我長期觀察各種實際語料，綜合語法結構、韻律節奏、生熟文白各種角度來分析，按呢攏是合理个台語變調。</p>
<p>頂面个語料，除了複合名詞，也有主謂式四字成語，像「國泰民安」，我所知至少有三種讀法，我認為攏會使接受，毋是只有一種標準答案：</p>
<p>1.「國#泰#民#安#」：「主語+謂詞；主語+謂語」个並列結構，每一字攏是單獨成做一个小詞組，單獨唸本調。</p>
<p>2.「國泰#民安#」：音步化，兩字一音步，形成一个變調組，「國泰」一組、「民安」一組。</p>
<p>3.「國#泰#民安#」：這看起來前後矛盾，但是真四常，毋但崑濱伯一儂按呢唸爾爾。分析起來前兩字是當做「主謂式結構」；後兩字是當做一个音步連讀變調，小可仔較緊，「民安#」比較若唸「民#安#」，「民」字本調低升調，就愛拖較長去。即種由慢到緊个節奏，先較慢予儂好理解，閣來較緊，予講个佮聽个儂攏省時省力，是真有效个溝通策略。閣一个例，「龍飛鳳舞」，我嘛認為唸做「li&ocirc;ng# hui# hōng b&uacute;#」上自然。</p>
<p>歸納台語變調規則，毋通干焦會曉採用語法結構分析个一種角度，捎著有限个語料，就做無限个類推，一支竹篙押倒一船儎[ts&ucirc;n-tsāi]，結果越頭去否定咱个父老鄉親所講个台語，煞變做無數个鄉親攏毋著，干焦台語評審一个儂个變調法才著，這毋是播揚台語个正道。咱若多方面收集各種台語語料來分析，就會發現代誌毋是台語評審所想个遐爾簡單。</p>
<p>當今个「台語界」，至少有兩篷勢力，一篷是像一寡新聞氣象主播，毋知影本調、變調是啥，干焦靠直覺講台語，但是因為怹上慣勢个語言是華語，毋是台語，所以怹个台語直覺，問題真大。怹所講个台語，真濟該變調無變調，可比「南部地區」、「屏東地區」，早就應該是熟甲爛去个四字詞，但是怹猶原一直講「南部#地區#」、「屏東#地區#」，無講較自然个「南部地區#」、「屏東地區#」。</p>
<p>閣一篷勢力是像一寡台語評審，堅持四字複合詞前三字一律愛變調，所以認定「資源回收」袂使講「資源#回收#」，干焦會使講「資源回收#」，甚至連躼躼長个「聚合式複合名詞」（機關、團體、道路、封號个名稱等等），伊也主張頭前每一字攏愛變調，煞規定儂「台中生活四號快速道路」前九字攏愛變調，h&agrave;m-kuā-kuā！</p>
<p>就我客觀分析先賢、父老个語料了後來看，即兩篷勢力攏有偏去。</p>

