---
layout: post
title: 馬偕牧師娘張聰明女士个墓牌文字
date: 2014-11-08 15:51:48 +0800
author: 潘科元
categories: [文獻, 台語白話字文獻]
---

<p>馬偕牧師娘張聰明女士墓牌，刻羅馬字，用著四種語言，毋是四種語言版本對照，是混合使用，見證台灣是海洋多元文化。</p>
<p>第一行英語：IN LOVING MEMORY <br />第二行英語：OF <br />第三行台語：TIUᴺ CHHANG-M&Icirc;A（張聰明，三字攏唸白話音） <br />第四行英語：WIDOW OF THE LATE <br />第五行英語：REV. G.L. MACKAY. D.D. <br />第六行英語+台語：BORN IN GŌ͘-K&Oacute;͘-KHIᴺ（「五股坑」出世） <br />第七行葡萄牙語（拉丁語）：FORMOSA <br />第八行英語+日語：DIED IN TAIHOKU（台北）</p>
<p>相片是 許嘉勇 老師所翕，感謝伊。</p>
<p>補充：<br /> 張女士細漢叫做「蔥仔」，後來受洗奉教，馬偕牧師共伊改名做「聰明 Chhang-mi&acirc;」，「聰」白話音佮「蔥」仝音。</p>
<p>以前个台灣儂，真愛號名做「聰明」，若是查埔儂用即个名，較愛讀文言音 Chhong-b&ecirc;ng，若是查某儂號即个名，較愛叫白話音 Chhang-mi&acirc;。馬偕牧師精通台語佮台灣文化，所以才會曉按呢號。</p>
<p>因為「蔥」佮「聰明」仝音个聯想，古早查埔嬰仔做度晬（tō͘-ch&egrave;，週歲）个時，有一个「試周」（chh&igrave;-chiu，華語抓周）个儀式，佇米篩頂囥十二項物件：筆、墨、冊、雞腿、豬肉、算盤、戥仔[t&eacute;ng-&aacute;]（或是稱仔）、銀角仔、蔥、柴樠[chh&acirc;-mi&acirc;]（松脂）、田塗、包仔。予囡仔去捎，伊若捎著蔥、抑是柴樠，就表示伊將來會「聰明 chhang-mi&acirc;」。</p>
<p><img border="0" src="/assets/too/2014/1108/張聰明.jpg" width="686" height="1024" /></p>

