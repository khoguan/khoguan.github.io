---
layout: post
title: 講俗語拆政府(002)「暗昏無叔孫，天光編字勻」
date: 2014-01-07 15:05:29 +0800
author: 潘科元
categories: [講俗語拆政府專欄]
---

<h3>講俗語[g&uacute;] 拆政府 (002)「暗昏無叔孫，天光編字勻」</h3>
<p><strong>暗昏無叔孫，天光編字勻</strong> [&Agrave;m-hun b&ocirc; tsik-sun, thinn kng pian jī-&ucirc;n]。即句俗語是咧剾洗煙花女[ian-hua-l&uacute;]，有錢就是大爺，暗時接客，無管對方个來歷，頂一个儂客是下一个儂客个阿叔、抑是孫仔，攏無差。</p>
<p>「叔孫」是指「叔侄 tsik-ti̍t」，台語講「孫仔」有時指「囝个囝」，有時指姪仔抑是外甥仔[guē-sing-&aacute;]。</p>
<p>伊一暝所接个儂客是遐爾濟，到天光个時，甚至會使得「編字勻」，排列出儂客彼此个親情[tsi&acirc;nn]關係，袂輸咧替怹寫族譜咧。</p>
<p>字勻是以前大家族表名[pi&aacute;u-mi&acirc;]个規矩，愛照祖先所傳落來个「字勻」來號（時常採用詩句，抑是家訓），仝一沿个囝孫，名內底愛有一字是所定著好个字勻。按呢只要一聽著某儂个名，就知伊个輩份[pu&egrave;-hūn]。</p>
<p>咱看馬英九佇半暝仔，無照憲法體制，濫糝來，僭權[tshi&agrave;m-ku&acirc;n] 佮檢察總長黃世銘討論違法監聽得來个內容。咱借用即句俗語，就是「<strong>暗昏無叔孫</strong>」。</p>
<p>了後，馬英九用「違法關說」做藉詞[tsi&agrave;-s&ucirc;]，講為著「大是大非」，指揮國民黨機器，撤銷王金平个黨職，連帶欲甪捒[lut-sak]伊立法院長个職務，來維護政治秩序[tia̍t-sū]。這就親像「<strong>天光編字勻</strong>」。</p>
<p>妓女往往是不得已，若遮个政客，爭權奪利，無所不至，正是跤梢下賤[kha-sau hā-tsiān]。</p>
<p>&copy; 潘科元 2014 版權所有．敬請賜教</p>

