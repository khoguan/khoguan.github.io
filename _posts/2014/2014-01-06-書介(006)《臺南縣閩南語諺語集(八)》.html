---
layout: post
title: 書介(006)《臺南縣閩南語諺語集(八)》
date: 2014-01-06 23:33:46 +0800
author: 潘科元
categories: [讀冊筆記]
---

<ul>
<li>冊名：臺南縣閩南語諺語集(八)</li>
<li>系列：臺南縣民間文學集16</li>
<li>講述者：邱瑞寅（74歲）</li>
<li>採錄整理者：林培雅</li>
<li>總定稿：胡萬川</li>
<li>地點：白河鎮圖書館</li>
<li>出版者：台南縣政府</li>
<li>日期：2010年12月</li>
<li>頁數：269</li>
<li>ISBN: 978-986-02-6457-9</li>
</ul>
<p>白河古早叫做店仔口，有一條白水溪，大正九年，將「店仔口街」改名做「白河庄」。「河」--字現現毋是正範[pān]个台語地理名，「溪」才是。</p>
<p>邱瑞寅先生是在地个文史達人，讀過兩年日本冊、幾年仔中國冊，國小畢業，佇暗學仔讀漢文六年。做過菜市仔、記者、貨運、店仔口文史協會顧問、白河玉山吟社社長，人情世面看透透。退休了後，佇國中小做母語教師，貢獻伊个台語智慧，通予咱敬服。</p>
<p>即本冊是我佇 iLib 電子圖書館借个，可惜本系列目前只有即本有電子冊好借。</p>
<p>實際佇地方採錄个俗諺語上可貴个就是有一寡「干焦遮有別位無」，表現在地風土人文歷史特色个話語。</p>
<p>本冊三份一是諺語，三份兩是孽詰話（歇後語）。諺語个部份，像：</p>

<blockquote class="prompt-tip">
<p>p.36 <strong>火燒白水溪，起巖前來賠。</strong> [Hu&eacute; sio Pe̍h-tsu&iacute;-khe, kh&iacute; Gi&acirc;m-ts&icirc;ng l&acirc;i pu&ecirc;]</p>
</blockquote>

<p>甘為霖牧師佇同治三年(1874)創建白水溪教會。隔轉年，當地土豪吳志高（又名吳仔墻 G&ocirc;o-&aacute;-tshi&ucirc;nn），怨慼外國儂，聽風水仙使弄，講祖墓面對教會歹吉兆，暗靜[&agrave;m-tsēnn]派兵打扮tsing-pi&agrave;ng-賊，火燒教會，甘牧師險予害死，走去嘉義告官。吳志高賠銀一百箍，閣佇巖前新起一間教會和解。1935年、1955年教會兩擺設立「甘為霖牧師遭難記念碑」。</p>
<p><img src="http://www.ccmm.org.tw/magazine/images/6.%E7%94%98%E7%82%BA%E9%9C%96%E7%89%A7%E5%B8%AB%E5%9C%A8%E7%99%BD%E6%B0%B4%E6%BA%AA%E6%95%99%E6%9C%83%E9%81%AD%E9%9B%A3%E7%9A%84%E7%B4%80%E5%BF%B5%E7%A2%91.JPG" alt="1935年 故甘為霖牧師遭難遺蹟" /></p>
<p><img src="http://farm7.staticflickr.com/6161/6206089249_2958863372.jpg" alt="1955年 甘牧師為霖遭難紀念碑" /></p>

<blockquote class="prompt-tip">
<p>p.39 <strong>吳仔墻真慷慨，提錢倩人做禮拜。</strong></p>
</blockquote>

<p>冊裡解說講，事件了後，白水溪教會牧師認為堂堂官府，火燒教會，信徒生驚，毋敢閣來禮拜，要求官府負責，逐禮拜愛有偌濟儂來教堂，嘉義知縣閣叫吳仔墻伐落，伊只好開錢逐禮拜倩儂上教堂做禮拜。</p>
<p>孽詰話个部份，像：</p>

<blockquote class="prompt-tip">
<p>p.96 <strong>麒麟尿洗身軀－－免 l&ugrave;。</strong></p>
</blockquote>

<p>講白河枕頭山，山脈宛然像一隻麒麟，所以閣叫做麒麟山，麒麟頭會噴火，形成水火同源个奇觀。麒麒腹拄好就是關仔嶺溫泉，傳說講遮个塗漿溫泉就是麒麟尿。溫泉洗了，身軀摸著𣻸𣻸[si&ucirc;nn]，但是已經夠額清氣，毋免閣 l&ugrave; 矣。即句孽詰話是應用佇代誌已經順利咧進行，毋通閣厚操煩，加做一寡戇工。</p>
<p>講述人邱瑞寅先生，家己有做真濟四句聯來配合遮个俗諺語，真𠢕，像：</p>

<blockquote class="prompt-tip">
溫泉泉水若土(塗)膏<br />
燒燒滑滑擱(閣)澇澇[l&ocirc;]<br />
自古人言麒麟尿<br />
毋知你想有影無
</blockquote>

