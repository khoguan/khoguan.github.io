---
layout: post
title: 台語「儂名+稱謂」變調方式舉例
date: 2014-09-14 17:28:34 +0800
author: 潘科元
categories: [呼音, 台語聲調探討]
---

<p>台語「儂名+稱謂」个詞語結構，欲按怎變調？這除了考慮詞構，也愛考慮音節數，音節數是一種韻律現象，佮詞構个語法現象無仝，但是閣有複雜个相互作用。因為情形真複雜，以下舉寡例講一个大套[tāi-th&ograve;]。</p>
<p>一、「單音節个儂名 + 單音節个稱謂」：</p>
<p>這有兩種做法：</p>
<p>（一）一種是前音節唸本調，後音節唸輕聲。像「王--哥 &Ocirc;ng--ko」、「柳--哥 Li&uacute;--ko」，這用佇對平輩朋友客氣个稱呼，有時對方其實比咱較少歲。</p>
<p>「兄」--字嘛有即種輕聲唸法，像「慶--兄 Kh&igrave;ng--hiann」、「福--兄 Hok--hiann」，但是當今足罕得聽著矣，較捷用个是「兩音節儂名 + 單音節稱謂」，照普通个多字詞變調法，也就是頭前个字攏唸變調，只有尾字保持本調个方式去唸（以下叫做「普通變調式」）。除了「兄、哥」以外，「弟、姊、妹」敢哪攏無即種用法。</p>
<p>女性个稱謂「氏 sī」愛唸低調輕聲，像「林--氏 L&icirc;m--sī」、「阮--氏 Ńg--sī」，這現代台灣儂已經廢無，但是越南女性閣有咧用，1990年代中期以來，台灣真濟儂𤆬越南新娘，所以即个舊話逐家愛閣抾轉來學講才好。</p>
<p>（二）一種是前音節唸變調，後音節唸本調，也就是唸普通變調式。像「壽伯 Siū-peh」、「順叔 Sūn-tsik」，這往往有加一个詞尾「--&aacute;」，像「壽伯--&aacute;」、「順叔--&aacute;」，即號詞尾是單音節稱謂个附屬結構，毋是獨立个，所以也做伙歸類佇遮。</p>
<p>二、「多音節个儂名 + 單音節个稱謂」：這就愛唸普通變調式。</p>
<p>像「科元兄 Kho-gu&acirc;n hiann」、「秀枝姐 Si&ugrave;-ki ts&eacute;/ts&iacute;」，頭前兩字攏愛變調，「元」「枝」袂使得唸本調，若無，佇韻律上會足礙虐，完全袂自然。</p>
<p>像「大--个 tuā--&ecirc;」、「先/仙--个 sian--&ecirc;」即種稱謂也屬佇本類，可比像「秋榮大--个 Tshiu-&icirc;ng tuā--&ecirc;」、「簡秋榮先--个 K&aacute;n Tshiu-&icirc;ng sian--&ecirc;」，儂名尾字「榮」著唸變調才好，佇遮「--&ecirc;」也是像第一大點个第（二）小點所提起个附屬詞尾結構，所以無將伊算做獨立音節。</p>
<p>三、「姓 + 兩音節个稱謂」：</p>
<p>「姓 + 先生」个情形，「姓」唸本調，「先生」兩字唸低調輕聲，像「李--先生 L&iacute;--sian-sinn / --sian-senn / --sin-senn」，而且「先生」時常會縮音，猶原唸低調輕聲，像「李--s&egrave;nn--&egrave;nn」、「李--s&egrave;nn」（前一種發音簡化，但是猶原有兩音節；後一者進一步合做一音節）。</p>
<p>但是「姓 + 小姐」、「姓 + 女士」攏用普通變調式。這可能是因為「先生」个稱謂自古就有，古早儂較講究，用輕聲來唸，但是「姓 + 小姐」「姓 + 女士」是近代新用法，近代儂台語規則較簡化，就無用輕聲。（「小姐」是古早就有个詞，但是「姓 + 小姐」个稱呼法，近代才有）。</p>
<p>四、「兩音節个儂名 + 兩音節个稱謂」：</p>
<p>這有兩種做法，有儂佮意用普通變調式（只有稱謂个尾音節唸本調，按呢只有一个「變調組」）；有儂佮意除了稱謂尾字唸本調，佇儂名个尾字嘛唸本調（按呢有兩个音節是本調，就是分做兩个「變調組」）。</p>
<p>像「科元老師 Kho-gu&acirc;n lāu-su」，有儂前三字「科、元、老」攏變調，尾字「師」才唸本調；有儂第一、三字「科、老」變調，第二、四字「元、師」本調。兩種只差佇第二字有變調抑是無變。</p>
<p>即種結構个稱呼，若是講話者叫久、捷講个熟名，就容易用普通變調式；若是較生疏，拄開始咧叫个名，就容易分做兩个變調組。生、熟个因素其實對台語變調有影響，毋是單純看語詞結構來判斷。</p>
<p>五、「三音節个姓名 + 兩音節个稱謂」：</p>
<p>佮第三點仝款，有儂佮意用普通變調式，有儂佮意佇姓名尾字嘛唸本調，拆做兩个變調組。</p>
<p>即種結構較捷用佇正式紹介、演講个場合。無像頂面第二大點較捷用佇個人當面稱呼。</p>
<p>假使讀者貴君个序大儂咧講即種結構是用普通變調式，這就是恁个爸母話，小弟完全尊重。但是汝若無把握，欲問我个意見，我是建議姓名个尾字唸本調較妥當。</p>
<p>因為一旦變調，有時就分袂清楚本調是第幾聲：漳腔第一、五聲變調了後，仝款變做中平調；泉腔第五、七聲變調了後，仝款變做低平調。</p>
<p>舉例像「張秀芬小姐」佮「張秀雲小姐」，若採用普通變調式，佇儂名尾字也唸變調，按呢聽眾就毋知到底伊是「張秀芬」抑是「張秀雲」，因為「芬、雲」變調了後就完全仝音。</p>
<p>所以，建議著唸「Tiunn Si&ugrave;-hun# si&oacute;-tsi&aacute;#」佮「Tiunn Si&ugrave;-h&ucirc;n# si&oacute;-tsi&aacute;#」，將「芬」、「雲」个本調唸予明，這也是阮細漢个時聽著大儂个講法。</p>
<p>這佮第二大點个規則，若完全用詞語結構來看，就有矛盾，但是若將音節數个韻律因素考慮在內，就是兩種無仝个情形。</p>
<p>超過四音節个複合多重結構詞，頭前字攏總唸變調，連連做一大捾，聽著顛倒較艱苦。</p>
<p>以上簡單講一下，有無寫著，但是對逆[tu&igrave;-ke̍h]个例諒必真濟，請包涵、指正。</p>
<p>以前我有寫過幾篇仔相關个討論，攏是無完整个意見。</p>
<p>1. <a href="/posts/台語本調-變調-多對一-無平衡个系統本質/">〈台語本調、變調「多對一」無平衡个系統本質〉</a></p>
<p>2. <a href="/posts/台語-家和萬事成-个變調行為真有啟發性/">〈台語「家和萬事成」个變調行為真有啟發性〉</a></p>
<p>3. <a href="/posts/台語四字名詞个變調-兼論華語上聲三字詞變調/">〈台語四字名詞个變調，兼論華語上聲三字詞變調〉</a></p>

