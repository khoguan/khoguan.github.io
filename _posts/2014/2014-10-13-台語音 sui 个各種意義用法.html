---
layout: post
title: 台語音 sui 个各種意義用法
date: 2014-10-13 03:01:42 +0800
author: 潘科元
categories: [語詞, 台語語詞探討]
---

<p>台語 sui 即个音，有寡心適、特殊个意思佮用法，來整理一下，對好解說个先列起：</p>
<p>一、雖 sui：書面語來个字眼，台語有用著「雖然 sui-ji&acirc;n、雖罔 sui-b&oacute;ng、雖是 sui-sī」做連接詞。</p>
<p>二、荽 sui：華語〔香菜〕，台語「芫荽 i&acirc;n/ian-sui、ian-suinn」，金門、馬公講 uan-sui。</p>
<p>三、衰 sui：特指帶孝[tu&agrave;-h&agrave;]个衫、孝服[h&agrave;-ho̍k]。像「斬衰 ts&aacute;m-sui/sue」是父母三年喪个孝服；「齊衰 tsu-sui/sue」是一年喪个孝服。「衰」若做「衰弱 sue-jio̍k」个意思，干焦會使唸做 sue，毋通唸做 sui。</p>
<p>四、蓑 sui：棕蓑[tsang-sui]，用棕毛做个雨幔[mua]，就是〔蓑衣〕。孽詰仔話：粽蓑胡蠅－－食毛[m&ocirc;o]。佮「食無[b&ocirc;]」倚音雙關。</p>
<p>氣象俗語：「田嬰結堆，著穿棕蓑。Tsh&acirc;n-inn kiat-tui, tio̍h tshīng tsang-sui.」、「烏雲飛上山，棕蓑提來幔。Oo-h&ucirc;n pue tsiūnn suann, tsang-sui the̍h l&acirc;i mua.」。田嬰倚做一堆，抑是烏雲聚集佇山頂，攏表示會落雨。</p>
<p>五、繐 sui：（教典用字，註明是替代字）直接引用教典：</p>
<p>『<br /> 1.（名）平行散開的細線，以細絲線束成，可垂掛於旗子、桌巾等物品四周的裝飾物。例：桌巾繐　toh-kin-sui(桌巾四周的裝飾絲線)、旗繐　k&icirc;-sui(旗幟周邊的裝飾絲線)。</p>
<p>2.（名）額前或兩鬢垂落的髮絲。例：鬢繐　p&igrave;n-sui(鬢毛)。</p>
<p>3.（動）布料周邊的織紋鬆開散落。例：布邊繐去矣。P&ograve;o-pinn sui--kh&igrave;--ah. (布料邊緣的織紋鬆開了。) <br />』</p>
<p>「繐」也會用得做形容詞，像「繐繐 sui-sui」, 就是毛、絲散亂个款式。</p>
<p>六、𦉎（左「缶」右「崔」）sui：茶罐个出水口叫做「𦉎 sui」，號做「茶罐𦉎 t&ecirc;-ku&agrave;n-sui」。茶罐𦉎个製作，考驗師傅个功力，有个茶罐真好斟[th&icirc;n]茶，叫做「好出𦉎 h&oacute;-tshut-sui」；有个茶罐𦉎做了無好，哪斟茶哪「垂𦉎 sē-sui」，滴甲一四界，真惱[l&oacute;o]。</p>
<p>「垂𦉎」就是指茶水會順茶罐𦉎个邊--仔流滴落去，這有足濟講法：梘𦉎 khiō-sui、𦉎蹬 sui-tenn/tinn、垂𦉎 sē-sui、垂蹬 sē-tinn(泉)、垂蹬 suē-tenn(漳)。</p>
<p>「落𦉎 lak-sui」也講「落殼 lak-khak」，是失運、失體面个意思。佮「落衰 lo̍h-sue」小可倚意。</p>
<p>俗語：「講話有𦉎無捾[ū sui b&ocirc; kuānn]」，是指講話膨風、無根據、濫糝講東講西。「有𦉎無捾」即个成語真妙，因為「𦉎」是出水口，「捾」是手咧捾茶罐，控制斟茶个所在，「有𦉎無捾」按呢話咧講就親像無捾个茶罐咧倒茶，袂撙節[tsūn-tsat]。</p>
<p>類似个俗語：「有𦉎無蓋，大坩無底」[Ū sui b&ocirc; ku&agrave;, tuā khann b&ocirc; t&eacute;]，歕雞胿、講大話个意思。</p>
<p>名詞「𦉎」有兩路引申，一路猶原是名詞，因為茶罐𦉎个形體，有成男性器官，尤其足成細漢查埔嬰仔个陽物，功能上來論，也攏是流出液體个出口，所以將男性器官个頭前叫做「𡳞𦉎 lān-sui」，華語〔龜頭〕。</p>
<p>補充解說：「𡳞 lān」是陽物个總稱，進一步分做「𡳞𦉎 lān-sui、𡳞鳥 lān-tsi&aacute;u（陰莖）、𡳞脬 lān-pha（陰囊）、𡳞核 lān-hu̍t（睾丸）」，即四个兩字詞基本結構仝款，前字是整體名稱，後字是部位名稱。</p>
<p>「𦉎」閣一路引申，是變動詞，像講「水對壁 sui--落去」, 就是水順壁垂[suē]--落去。這種動詞用法到底是毋是名詞「𦉎」个引申、轉品（改變詞性）？我看有可能：</p>
<p>咱看頭前有提起「垂𦉎 sē-sui」也講「sui-tinn/tenn」，即个「sui-tinn」應該是「及物動詞+名詞受詞」个複合詞，「蹬 tinn/tenn」是茶罐𦉎向外个邊緣，形體 u&acirc;n-u&acirc;n 有弧度，像咱儂个跤後蹬，茶水順即个「蹬」sui--落去，就叫做「sui-tinn」，這扑算就寫做「𦉎蹬」。前字「𦉎」已經轉做動詞。</p>
<p>七、sui：食酒享受个意思。親講「燒酒 三頓sui」，就是一日到暗啉酒享樂个意思。這有可能就是頂段「水對壁 𦉎 [sui]--落去」閣引申來个。按怎講neh？來看以下幾種食酒動詞个相關用法：</p>
<p>1. 來去沃[ak]--一下：酒伴相招去食酒，定定按呢講，是將儂比喻做花草，無水會蔫[lian]--去，需要沃水，按呢，食酒儂無食酒會癮[gi&agrave;n]、會艱苦，嘛著愛「沃」--一下。</p>
<p>2. 來去濕[sip]--一下：比頂面「沃--一下」較婉轉，「沃」是暢飲[thi&ograve;ng-&iacute;m]，「濕」是予伊濕澹[sip-t&acirc;m]著好，也就是細細喙仔啉，小飲[si&oacute;-&iacute;m]、小酌[si&aacute;u-tsiok]--一下爾爾。出名个歌詞：「咱若是心頭結規球，著來濕--一下、濕--一下，偌好汝咁知？」當然啦，定定攏嘛啉落去到塊，就毋知天地、無站無節啦。</p>
<p>有先進講即个 sip，是英文 sip 來个，我無採用，因為台語罕得按呢直接吸收英語詞，若欲吸收 sip，會先講 sip-puh 較有可能，但是食酒个 sip 並無即个階段。不如將「沃」佮「濕」兩種概念來做貫串个解說，免的確著牽對外來語去。</p>
<p>3. 來去 sui--一下：這我是解說做啉甲真爽快，酒自然會對喙角 sui--落去，所以用 sui 來表示食酒享樂个動詞。也有結合 1 佮 3，講「來去沃佮sui」。</p>
<p>臧汀生教授主張即个 sui 个詞源是日語文「粋」(すい），伊寫講：</p>
<p>『{粋} (すい）讀做su-i.是漢字{粹}的俗體.本義為{精華}.引申而有聰明.風流..等等意思. 台灣老長輩將其中的風流義 又再引申出{享受}義.又因享受必不離喝酒.後來幾乎就等於是{飲酒}意思.』</p>
<p>但是即種推論，過渡階段个「享受」用法，並無文獻、語料个證明，咱所知个 sui 攏專指啉酒个享受，其他个風流享受，攏無講 sui，但是日語个「粋」偏向嫖樂[phi&acirc;u-lo̍k]。而且若正實對日語 すい 來个，台語个聲調應該採用較倚音个第二聲 su&iacute;，毋是第一聲 sui。所以即種解說我存疑，目前無採用。</p>
<p>&copy; 潘科元 2014 版權所有．敬請賜教</p>

