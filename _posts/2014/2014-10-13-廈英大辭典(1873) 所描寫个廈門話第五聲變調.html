---
layout: post
title: 廈英大辭典(1873) 所描寫个廈門話第五聲變調
date: 2014-10-13 03:16:57 +0800
author: 潘科元
categories: [呼音, 台語聲調探討]
---

<p>廈門話是漳泉濫个混合腔，伊个第五聲按怎變調，可能無蓋一致，有寡廈門儂採用漳腔型變中調，有寡儂採用泉腔型變低調。咱來看 Carstairs Douglas 牧師1873年出版个偉大著作 Dictionary of the Vernacular or Spoken Language of Amoy（通常號做《廈英大辭典》）頭前个 Introduction 按怎講。</p>
<p>先講本調，伊對非入聲五種聲調个描寫是按呢，以下英文佮羅馬字个部份是伊所寫，漢字是我个補充說明：</p>
<p>Not Abrupt（非入聲） <br />Never ending in h, k, p, t.（韻尾袂出現 h, k, p, t）</p>
<p>第一類：Level Musical Notes.（像平平个音樂調，包含兩種調）</p>
<p>1. chiūⁿ-pi&acirc;ⁿ（上平，也就是陰平調）, high and level（高平調）; (舉例) to.</p>
<p>2. ē-kh&igrave;（下去，也就是陽去調）, low and level（低平調）；（舉例）tō.</p>
<p>第二類：Single Inflection.（單起伏調，意思就是單純个升調抑是降調，只有一種）</p>
<p>chiūⁿ-kh&igrave;（上去，也就是陰去聲）, low, slow, downward slide（低、慢、下降調）; t&ograve;.</p>
<p>第三類：Double Inflection.（雙起伏調，意思就是一个調可能先升後降，抑是先降後升，包含兩種調）</p>
<p>1. ē-pi&acirc;ⁿ（下平，就是陽平調），slow circumflex, first falling and then rising, as in astonishment or interrogation（慢个降升調，先降才升，像英語个驚嘆語抑是疑問語）; （舉例）t&ocirc;.</p>
<p>2. chiūⁿ-siaⁿ（上聲，是第二聲）slightly upward and rapidly downwards, like a strong imperative（小可仔升，了後快速下降，親像英語強烈个命令語）, （舉例）t&oacute;。</p>
<p>以上是本調个描寫，後壁伊有講著變調个大原則，也就是「兩字詞連讀，尾字若是重音字，前字會明顯變調，尾字保持本調。」</p>
<p>When a word stands "first in a group of two," of which the second has the strong accent, then the first word experiences a very marked change in its tonal inflection.</p>
<p>針對第一聲變調，伊寫：</p>
<p>The chiūⁿ-pi&acirc;ⁿ or upper first tone becomes somewhat lower in key, coming down about half-way towards the "ē-kh&igrave;," but remaining quite level and equable.</p>
<p>就是講第一聲變調了後，會比原來个高平調略仔較低，差不多是往陽去調（第七聲）个一半低，總--是，有保持平閣穩个調勢。所以咱通講第一聲變調了後，就是對高平調變做中平調。</p>
<p>下一段伊針對第五聲變調，寫講：</p>
<p>The ē-pi&acirc;ⁿ or lower first loses its inflection, becoming very nearly or quite level. In some places it becomes extremely like the unaccented "chiūⁿ-pi&acirc;ⁿ," as described in the preceding paragraph; in other places, especially in T&acirc;ng-ōaⁿ, it becomes undistinguishable from the unaccented "ē-kh&igrave;" tone.</p>
<p>意思是講，下平（第五聲）若變調个時，就失去原來先降隨升个調勢，變成欲倚平平抑是不止平个調。佇一寡所在，伊會變成非常親像上平（第一聲）个變調，也就是像頂段所講个中平調。佇其他个所在，尤其是佇同安，伊會變做佮下去（第七聲）个變調分袂出來。</p>
<p>閣跳過兩段，伊講著下去（第七聲）个變調：</p>
<p>The ē-kh&igrave; or lower third tone sinks a very little lower than its original form, with perhaps a very slight downward motion. In most cases the alteration of this tone is scarcely perceptible, but when the two words are both of the "ē-kh&igrave;" tone, then the first is distinctly lower than the second; e.g. chīn-tsāi, chēng-chēng, siū-tsōe.</p>
<p>意思是，下去（第七聲）變調个時，會比本調略略仔較低，扑算有帶一屑屑仔下降个調勢。大部份个情形下，第七聲本調佮變調強強欲分袂出來，不而過，若兩字詞前後攏是第七聲个字，按呢前字就真明顯變比後字較低調，像「盡在、靜靜、受罪」。</p>
<p>綜合以上所整理，就 Douglas 牧師所聽所記个廈門音來論，廈門有寡所在是採用漳腔型變調，第一、五聲變調攏是中平調；有寡所在，尤其是同安一帶，第五、七聲變調仝款是低平調（抑是低調微降）。</p>
<p>按呢，若講「清朝尾个時，廈門腔第五聲變調攏是泉腔型个低調」，就以偏蓋全，講了過繩[k&ograve;e-ts&icirc;n]--去。</p>
<p>若是 Macgowan 牧師佇 1883 年出版个 English and Chinese Dictionary of the Amoy Dialect（通稱《英廈辭典》），伊个描寫就較奇怪，伊講：</p>
<p>The first becomes the third. <br />The second becomes the first. <br />The third becomes the second. <br />The fourth becomes the eighth. <br />The fifth becomes the third. <br />The seventh becomes the third. <br />The eighth becomes the fourth.</p>
<p>按呢即種「廈門腔」第一、五、七聲攏變第三聲，真koh樣，也佮 Douglas 牧師 1873 年所描寫个廈門腔無仝。而且 Macgowan 牧師寫了較簡省，並無具體說明本調、變調个調值，所以我暫時無採用伊个講法。</p>
<p>閣來，台灣个情形，1907 年《日臺大辭典》所採用个台灣語標準，一般攏簡單講：就是以廈門腔做標準。但是編者佇頭前「臺灣語ノ發音」所描寫个台灣語，第一聲變調親像第七聲本調，第五聲變調親像第三聲本調（無講也有變第七聲），第七聲變調也是親像第三聲本調，這是泉腔型个第五聲變調。</p>
<p>日臺大辭典會按呢做，可能是因為當時个台北市內腔，雖然足倚廈門腔，毋過差不多攏用泉腔型第五聲變調，所以總督府才決定用即種做標準。可見，日本時代總督府所制定，用來訓練日本官員、警察講台灣話个標準腔，也是綜合考慮个結果。</p>

