---
layout: post
title: 媠氣台灣話「古早古早」(074) 作者：潘科元
date: 2014-12-16 18:44:34 +0800
author: 潘科元
categories: [媠氣台灣話專欄]
---

<p>囡仔古一開始往往會先講一个時間，表示欲講足久以前發生个代誌，這真濟語言攏有套語好講，像：</p>
<p>英語：Once upon a time, ...... <br />日語：昔昔（むかしむかし）、&hellip;&hellip; <br />台語：古早古早[k&oacute;o-ts&aacute;-k&oacute;o-ts&aacute;]，&hellip;&hellip;</p>
<p>請注意「古早古早#」即个四字套語，前三字慣勢攏唸變調，毋是拆做兩个變調組。而且講古个氣口是第一个「早」--字愛變調閣拖長音，抑第二个「早」本調講較斬截[ts&aacute;m-tse̍h]咧。</p>
<p>但是華語敢哪無特別个講法，干焦講「很久很久以前，&hellip;&hellip;」、「從前&hellip;&hellip;」。咱台語毋免學伊講「足久足久以前」，上好照咱原來「古早古早」个講法較媠氣。</p>
<p>文例：古早古早，有一个姓邱个好額儂囝，伊做儂真懵，逐家攏叫伊「邱懵舍」。 <br />（K&oacute;o-ts&aacute;-k&oacute;o-ts&aacute;, ū tsi̍t-&ecirc; s&egrave;nn Khu &ecirc; h&oacute;-gia̍h-l&acirc;ng-ki&aacute;nn, i ts&ograve;-l&acirc;ng tsin b&ograve;ng, ta̍k-ke l&oacute;ng ki&ograve; i Khu-b&ograve;ng-si&agrave;.）</p>
<p>註解：b&ograve;ng，形容一个儂真散形，做代誌漫不經心，無責無任。Khu-b&ograve;ng-si&agrave; 即个台灣民間故事个大出名儂，一般攏寫做「邱罔舍」，「罔」是倚音借用，其實佇遮本調是 b&ograve;ng，毋是「罔 b&oacute;ng」，變調才變高降調。教育部辭典寫「懵」也是替代字，扑算無漢字个本字也敢。台灣出名是邱b&ograve;ng舍，若是福建漳州出名是謝靈舍[Tsiā-l&icirc;ng-si&agrave;]，怹个傳說有寡重疊[t&icirc;ng-tha̍h]个所在。</p>
<p>補充：本文貼佇 Facebook 了後，有幾位先進來賜教，怹講怹細漢有聽過：「古早古早，蕃薯食甲飽。」</p>
<p>&copy;潘科元 2014 版權所有．敬請賜教</p>

