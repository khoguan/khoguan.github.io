---
layout: post
title: 台語兩音節名詞：比較 V+N 佮 N+V 兩種複合結構
date: 2014-09-30 15:00:50 +0800
author: 潘科元
categories: [語詞, 台語構詞法]
---

<p>以下針對兩音節名詞來考慮，舉一寡例，是無完全个草稿，因為情形蓋複雜。三音節以上个情形閣無仝，佇遮攏無講。</p>
<p>先講「單音節動詞(V) + 單音節名詞(N)」複合所成个兩音節名詞。</p>
<p>例句1：來去烘肉。<br /> 例句2：來食烘肉。</p>
<p>例句 1 个「烘肉」是動詞(V) + 名詞(N) 所形成个動詞詞組，本質上猶原是動作詞，毋是兩音節名詞。</p>
<p>例句 2 个「烘肉」，是指「烘過个肉」，按呢才是複合名詞，「肉」是「烘」即个動作个接受者。類似即種語法佮語意結構个，像：</p>
<ol>
<li>煙腸 ian-tshi&acirc;ng/tshi&acirc;n：煙過个腸。（現代做法無一定有煙過，但是語源是按呢）</li>
<li>滷卵 l&oacute;o-nn̄g/nuī：滷過个卵。</li>
<li>封肉、封雞、封鴨：封過个肉、雞、鴨，「封」是一種料理動作。</li>
</ol>
<p>若像「搵料 &ugrave;n-liāu、糋料 ts&igrave;nn-liāu」，雖然也是 V+N 結構个名詞，但是語意上，「搵料」毋是「搵過个料」，是「用來搵个配料」。「糋料」嘛仝款。所以佇仝一種語法結構內底，有種種語意結構無仝个變化。</p>
<p>其他个例：</p>
<ol>
<li>烘爐 hang-l&ocirc;o：用來烘煮物件个爐仔，毋是「烘過个爐」。這語法結構佮「烘肉」仝款，但是語意結構無仝。</li>
<li>摃槌 k&ograve;ng-thu&icirc;：用來摃別物个槌。</li>
<li>抺刀 buah-to：用來抹壁个刀。</li>
<li>迫猴 pik-k&acirc;u（也寫做「逼猴」，「迫、逼」台語仝音）：用來迫 be-a-l&igrave;n-guh（軸承）出來个家私頭仔，形體像一隻猴，華語叫做〔拔輪器〕、〔軸承拔取器〕。</li>
<li>吊猴 ti&agrave;u-k&acirc;u：用來吊重物起來个機械設備，造詞原理佮「迫猴」仝款，但是「迫猴」比「吊猴」閣較成一隻猴。 ^_^</li>
<li>紮布 tsah-p&ograve;o：婦人儂來洗个時，用來紮佇褲底个布，就是古早咧用个月經布。</li>
</ol>
<p>閣來講「單音節名詞 + 單音節動詞」複合所成个名詞，這有真濟會使解說做「用來動詞+名詞个家私、物件、場所等等」，其中个單音節名詞通常是迄个單音節動詞个動作接受者。舉例：</p>
<ol>
<li>鼎摖 ti&aacute;nn-tsh&egrave;：摖鼎个家私頭仔。</li>
<li>桌崁 toh-kh&agrave;m、桌罩 toh-t&agrave;/t&agrave;u：崁桌仔个家私。</li>
<li>火夾 hu&eacute;-ngeh：夾火（指𤏸火个物件）个家私頭仔。</li>
<li>火引 hu&eacute;-&iacute;n：引火个物件，通常是紙。</li>
<li>紙硩 tsu&aacute;-teh：硩紙个家私頭仔。華語「紙鎮」。但是「紙撚 tsu&aacute;-li&aacute;n」毋是「撚紙」个家私頭仔，是將紙撚做一條長長，thang做「火引」，所以是一種「撚過个紙」。</li>
<li>米絞 b&iacute;-k&aacute;：絞米、用機械挨[e]米个工場。</li>
<li>油封 i&ucirc;-hong：封油，予油袂漏出來个零件。（這較捷講 oo-&iacute;-s&igrave;-luh，語源是 oil seal。）</li>
<li>水閘 tsu&iacute;-tsa̍h：閘水个設備。</li>
<li>路閘 lōo-tsa̍h：閘路个設備。</li>
<li>車擋 tshia-t&ograve;ng：擋車个部件、煞車器。</li>
</ol>

