---
layout: post
title: 台語【名刺  bîng-tshì／meh-tsih】个語源
date: 2014-02-17 14:11:22 +0800
author: 潘科元
categories: [語詞, 台語語詞探討]
tags: [教會公報]
---

<p><img border="0" src="/assets/too/2014/0217/名刺.jpg" width="640" height="480" /></p>
<p>【名刺 b&icirc;ng-tsh&igrave;】本是古早漢語，當時个文人、小官欲去拜謁[p&agrave;i-iat]大官，著愛【持刺 tsh&icirc; tsh&igrave;】，也就是雙手提一塊柴牌仔，頂面寫伊个身份、姓名，這塊牌仔就是【刺】，也叫做【名刺】，親像漢朝个壁畫所顯示按呢（相片是林嘉瑩小姐佇長沙簡牘博物館所翕，感謝伊）。名刺後來演變做寫佇紙裡。</p>
<p>寫姓名用來交陪个紙單，現代華語早就改講【名片】，台語古早是講【片單 phi&agrave;n-tuann、片紅 phi&agrave;n-h&ocirc;ng、紅片 &acirc;ng-phi&agrave;n、名片 b&icirc;ng/mi&acirc;-phi&acirc;n】 ，【片】字佇遮本來攏唸文言音 phi&agrave;n，戰後才較捷講做 mi&acirc;-ph&igrave;nn。</p>
<p>講【片紅 phi&agrave;n-h&ocirc;ng、紅片 &acirc;ng-phi&agrave;n】就是因為愛用好吉兆个紅紙來寫，迄種紙，叫做【丹紅 tan-h&ocirc;ng】。較隆重个場合，會另外準備桃紅色个紅片[&acirc;ng-phi&agrave;n]，叫做【桃紅片 th&ocirc;-&acirc;ng-phi&agrave;n】。</p>
<p>杜嘉德牧師佇廈門所編，1873年出版个廈英大辭典並無收 b&icirc;ng-tsh&igrave;，但是巴克禮牧師佇台灣所編，1923年出版个廈英大辭典補編就有收，1932台日大辭典也有收，註明是日語來个。</p>
<p>這是因為日文一直有沿用漢文【名刺】（唸音讀 めいし），台語儂才吸收著即个詞，所以雖然伊个源頭是古漢語，但是猶原應該認定做是對日文來个外來語。而且台灣儂所用个名刺，也改像日本儂用白紙來印，無忌剋[khī-khik]，所以【片紅、紅片】即種名漸漸就無合用矣。</p>
<p>拄開始，台灣儂吸收【名刺】即个詞，是照字唸台語文言音 b&icirc;ng-tsh&igrave;，後來才愈來愈濟儂學日語發音，講做 meh-sih。當今真濟儂袂曉 b&icirc;ng-tsh&igrave; 个講法，干焦知影 meh-sih，其實是仝一个詞个無仝唸法。</p>
<p>b&icirc;ng-tsh&igrave; 有變音做 b&icirc;ng-ts&igrave; / b&icirc;ng-ts&igrave;nn；meh-sih 有變音做 meh-tsih / m&eacute;-tsih。</p>
<p>b&icirc;ng-ts&igrave; 个講法，佇戰前个台語文獻揣無，佇1959年12月教會白話字雜誌【Ka-t&ecirc;ng &ecirc; P&ecirc;ng-i&uacute;】（家庭个朋友）第22期有出現。照我推測，這是【名刺 b&icirc;ng-tsh&igrave;】即个外來新詞佇傳播个過程，一部份个台語儂聽音辨義，無法度連結 tsh&igrave; 即个音佮【名片】个意義，不知不覺煞理解做倚音个【誌 ts&igrave;】--字，這是台語固有个詞素，像【日誌 ji̍t-ts&igrave;】是解說做記載日子个紙，按呢【名誌】就是記載姓名个紙。</p>
<p>所以我才佇頂兩段講 b&icirc;ng-ts&igrave; 是 b&icirc;ng-tsh&igrave; 个變音，總--是，這毋是單純个音韻變遷，有牽涉著詞素意義个影響因素。抑若 b&icirc;ng-ts&igrave; 進一步變 b&icirc;ng-ts&igrave;nn，才是單純个音變，後字受前字鼻音韻尾个同化作用，也帶鼻母音。</p>
<p>即種日語漢文外來語發生【本土詞素轉換】个現象，也發生佇【卒業 tsut-gia̍p】即个詞，因為【卒】佇台語口語詞素無用來表示【結束】个意思，所以有真濟台語儂不知不覺將伊轉換做倚音个固有詞素【出】，變成【出業 tshut-gia̍p】。我捌統計教會公報佇無仝年代出現 tsut-gia̍p、tshut-gia̍p 即兩詞个頻率，會得通支持即種解說。詳情參考拙文〈<a href="/posts/台語類義詞-出學-卒業-出業-畢業-个歷史演化/" >台語類義詞「出學、卒業、出業、畢業」个歷史演化</a>〉。</p>
<p>若單純用語音來看，b&icirc;ng-tsh&igrave; 變 b&icirc;ng-ts&igrave; 是 tsh 變 ts；但是 tsut-gia̍p 變 tshut-gia̍p 是 ts 變 tsh，咱若無考慮詞素个影響力，只好凊彩講一句「送氣音佮不送氣音聲母之間會用得變過來變過去，橫直攏是一種走音」，按呢就得袂著較媠氣个理論解說。</p>
<p>補充：【片】--字用佇名詞唸文音个例，閣有【鴉片 a-phi&agrave;n】、【香片 hiang-phi&agrave;n】。</p>
<p>以下即張相片頂面个台語火星文【妹吉】顯示出【名刺 meh-sih】變音做 m&eacute;-tsih，佇台灣民間真普遍， 連做名片个業者也有按呢講。</p>
<p><img border="0" src="/assets/too/2014/0217/妹吉.jpg" width="800" height="1067" /></p>

