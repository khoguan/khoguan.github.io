---
layout: post
title: 媠氣台灣話「背後 puè-āu」vs.「背後 puē-āu」(072) 作者：潘科元
date: 2014-09-25 16:00:48 +0800
author: 潘科元
categories: [媠氣台灣話專欄]
---

<p>「背」个台語音，本來有分勾破。「背」做動詞唸 puē，像「反背[hu&aacute;n-puē]、違背[u&icirc;-puē]、背骨[puē-kut]（有反背之骨相，形容儂有二心[jī-sim]）、背祖[puē-ts&oacute;o]」。「背」做名詞唸 pu&egrave;，像「背後 pu&egrave;-āu/hiō、椅背 &iacute;-pu&egrave;」。</p>
<p>「背後」若唸 pu&egrave;-āu，就是指尻脊後，具體个、抑是引申个用法攏有。像講「有儂徛佇伊背後」，有時是真正有一个儂徛佇伊尻脊後，有時是咧比喻講有儂予伊靠、使弄[s&aacute;i-lōng]、使唆[s&aacute;i-sō]--伊。</p>
<p>「背後」若唸 puē-āu，是指「向後壁」，像講「穿衫背後 tshīng-sann puē-āu」（廈英大辭典補編 有收），是將雙手伸向頭前來long手䘼[ńg]，將衫个後壁面穿來頭前，ah有鈕仔、有jiah-kuh个正面向對後壁，因為按呢歹鈕鈕仔，所以通常就無鈕。像有儂 熱天騎機車，一方面驚手骨曝烏去，一方面閣驚尻脊骿 加[ke]一重衫 傷燒，就會「穿長䘼衫 背後」。</p>
<p>文例：街路邊有一排透天厝，逐棟都 &agrave;nn大路，獨獨怹迄間起背後。</p>
<p>（Ke-lōo-pinn ū tsi̍t-p&acirc;i th&agrave;u-thinn-tsh&ugrave;, ta̍k-t&ograve;ng to &agrave;nn tuā-lōo, to̍k-to̍k in hit-king kh&iacute; puē-āu.）</p>
<p>但是後來一般儂漸漸無分，以上兩種「背後」就分袂出來，攏唸做 puē-āu。閣像日本時代引進日語个「背景」，background 个意思，台日大辭典記做 puē-k&iacute;ng，這照講是愛唸 pu&egrave;-k&iacute;ng，不過，多數儂攏講 puē-k&iacute;ng，這從俗就可以。但是貴君个長輩若唸 pu&egrave;-k&iacute;ng，就愛傳承長輩个唸法。</p>
<p>但是若唸較文言个語詞，上好照原來个勾破來分予明。</p>
<p>古文成語「民心向背 b&icirc;n-sim hi&ograve;ng-puē」毋是「民心向對背後[pu&egrave;-āu]去」个意思。「向」是動詞，「背」佇遮也是動詞，唸 puē，毋是唸名詞 pu&egrave;。「向背」是反義複詞，類似「進退 ts&igrave;n-th&egrave;」、「褒貶 po-pi&aacute;n」、「好惡 h&ograve;nn-&ograve;nn」个構詞法。</p>
<p>所以「民心向背」是指「民心所意向、抑是所背棄[puē-kh&igrave;]」。</p>
<p>文例：政府个施政，著照民心向背來行。民心所向个，該然做；民心所背个，莫應做。</p>
<p>（Ts&igrave;ng-h&uacute; &ecirc; si-ts&igrave;ng, tio̍h tsi&agrave;u b&icirc;n-sim hi&ograve;ng-puē l&acirc;i ki&acirc;nn. B&icirc;n-sim s&oacute;o hi&ograve;ng--&ecirc;, kai-ji&acirc;n ts&ograve;; b&icirc;n-sim s&oacute;o puē--&ecirc;, bo̍h-&igrave;ng ts&ograve;.）</p>

