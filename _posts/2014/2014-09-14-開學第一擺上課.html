---
layout: post
title: 開學第一擺上課
date: 2014-09-14 21:30:20 +0800
author: 潘科元
categories: [生活台文, 陷眠]
---

<p>開學上新班第一節課，我攏慣勢一開始就盡量攏講台語，但是會注意學生个表情反應，嘛會不時停落來問怹看聽有--無。講著一个詞，叫怹毋捌聽過个儂攑手，結果有袂少儂，我心肝內暗暗煩惱，學生个台語程度一代不如一代，哪會連遮爾四常个話都毋知咧？</p>
<p>雖然按呢，課 i&aacute;是繼續進行，我仝款有唸我一向自我介紹常在咧唸个四句聯：</p>
<p>老師故鄉屏東縣 Lāu-su k&ograve;o-hiong P&icirc;n-tong-kuān <br />小姓姓潘名科元 Si&oacute;-s&egrave;nn s&egrave;nn Phuann, mi&acirc; Kho-gu&acirc;n <br />復興母語咱心願 Ho̍k-hing B&oacute;-g&iacute; l&aacute;n sim-guān <br />優良文化愛流傳 Iu-li&ocirc;ng b&ucirc;n-hu&agrave; &agrave;i li&ucirc;-thu&acirc;n</p>
<p>第一點鐘下課歇睏，第二點鐘閣上，寫烏枋个時，suah有兩个學生幹部輪流走起來烏枋邊仔寫通知事項，我一方面心內無歡喜，一方面想講怹拄開學，大細項代誌 真挐[j&ucirc;]，i&aacute;未上逝[tsiūnn-tsuā]，我毋通傷計較。</p>
<p>講到第二節得欲下課，我才精神。咦！今仔日是歇熱尾个禮拜日下晡，我毋suah歸个睏晝時間攏佇未來世界咧上課，無較輸包公睏陰陽枕咧辦案--咧。</p>

