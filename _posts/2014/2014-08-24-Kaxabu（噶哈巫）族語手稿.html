---
layout: post
title: Kaxabu（噶哈巫）族語手稿
date: 2014-08-24 10:24:06 +0800
author: 潘科元
categories: [田野]
tags: [台語聖經]
---

<p><img border="0" src="/assets/too/2014/0824/身體感官-潘永歷長老.jpg" width="720" height="960" /></p>
<p>相片是埔里 Kaxabu（噶哈巫）族潘永歷長老个手稿，記錄怹个母語 Kaxabu 話，對照台語教會羅馬字解說，閣有漢字佮一寡英文。感謝在地青年 Bauke Pan 提供，怹當咧整理，準備出版。</p>
<p>手稿所用个台語羅馬字，是 1930 年代以前白話字聖經个舊字法(spelling)，佮甘字典仝款，但是佮教會公報差小可仔，像「全」寫 tso&acirc;n，毋是 cho&acirc;n，「鬃」寫 tsang，毋是 chang。</p>
<p>Kaxabu 話已經強欲失傳，所以即份資料非常寶貴，毋但按呢，連所記个台語也真有字眼，有袂少詞，當今一般台語儂嘛袂曉講囉。</p>
<p>像第三行 ahenisan 台語解說是 s&igrave;n-mn̂g, si&oacute;-j&icirc; thang kh&ograve;aⁿ（囟門，小兒通看）。</p>
<p>台語「囟門」各位會曉講？知影意思無？「囟門」講一字「囟 s&igrave;n」就可以（佮台語「信」仝音），是出世嬰仔頭殼頂个「天靈蓋」猶未合倚來，摸起來軟軟、閣有脈會跳个所在。即搭真脆弱，長輩攏會叫咱毋通共嬰仔摸--著。</p>
<p>「囟」是象形字，畫一个嬰仔个大頭，中央扑叉仔，指示迄个重要部位。自金文大篆[tāi-thu&agrave;n]開始，有畫頂頭迄撇，親像發一支頭毛个款。</p>
<p>「小兒thang看」即句台語个語法現代儂也罕得用囉。</p>
<p>第七行 l&igrave; tuk. ph&egrave; th&acirc;u-mo͘ kho&acirc;n（帕頭毛環），「帕」是動詞，包覆个意思。</p>
<p>第二十行 m&ugrave; xā pi ? saⁿ-k&oacute;͘ pīⁿ &ecirc; th&acirc;u-mo͘（三股辮个頭毛），「辮」動詞，唸白話音pīⁿ。</p>
<p>以下是蕭藤村老師所賜教：</p>
<p>人的頭殼是幾偌桗頭蓋骨來接合成做頭蓋[thau5-kua3](skull)，裡面空殼，通貯腦髓。 嬰仔頭殼頂骨縫接合的所在柔軟柔軟，咱共伊叫做：</p>
<p>01. 「囟仔」[sin3-a2] <br />02. 「囟門」[sin3-mng5] / [sin3- mui5] / [sin3- bun5] <br />03. 「囟會」[sin3-hue7] <br />04. 「囟號」[sin3-ho7] <br />05. 「軟囟」[nng2-sin3]。</p>
<p>呰个所在所留的毛咱共伊叫做： <br />01. 「囟毛」 [ sin3- mng5 ] / [ sin3- moo5 ] / [ sin3-moo1 ] <br />02. 「囟鬃」 [ sin3- tsang1 ] <br />03. 「豬公毛」[ ti1-kong1-mng5 ] / [ti1-kong1- moo5] / [ ti1-kong1- moo1 ]</p>

