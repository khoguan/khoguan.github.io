---
layout: post
title: 台語變調規則，有邪見四界湠，台語專家請出來公論！
date: 2014-10-11 11:23:12 +0800
author: 潘科元
categories: [呼音, 台語聲調探討]
---

<p>今年个台語朗讀賽，有一篇文章內底出現「台中生活四號快速道路」十字詞，有參賽者唸个變調方式是按呢：「台中#生活四號#快速道路#」，也就是「中、號、路」三字本調，其他七字變調。</p>
<p>但是有評審認為即个十字詞，前九字攏愛變調，只有最後迄字「路」才唸本調，若無，就愛扣分。</p>
<p>就事論事，即種主張是大錯，我相信無一个正常講台語个儂佇自然个情形下，照直覺个語感來唸，會像即位評審按呢唸。我以前有去拜候一寡清朝尾出世个漢文先生，有漳有泉，相信無一位漢文老先生會按呢唸，任何一位台灣民間个老大儂也好，做布袋戲、歌仔戲、講古个先生攏好，也絕對袂按呢唸。</p>
<p>咱毋通學著皮毛个台語變調智識了後，煞走火入魔，主張即種根本無合台語儂自然語感、縛細跤、足艱苦、蓋礙虐[gāi-gio̍h]个讀法。</p>
<p>台語根本都無「只要是複合名詞，無論幾字，前字一律愛變調」即條規則，這到底是 si&aacute;ng 設--个？咁講是根據校名「台灣大學」前三字攏有變調个語言現象，就一支竹篙押倒一船儎[ts&ucirc;n-tsāi]，類推到即種譀古个程度，叫儂十字个複合名詞也愛前九字攏變調？</p>
<p>「專有名詞『台灣大學』台語按怎變調？」 <br />「前三字愛變調，尾字本調。」 <br />「一般複合詞『國立大學』咧？」 <br />「前三字嘛愛變調，尾字本調。」 <br />「按呢，完整个校名『國立台灣大學』咧？」 <br />「前五字攏愛變調，尾字本調。」 <br />「若是『台北市立第一女子高級中學』咧？」 <br />「前十一字攏愛變調。」 <br />「騙痟个！無一个鄉親父老會按呢唸啦。」</p>
<p>台語拄著躼躼長个複合詞，尤其是較生疏个新名詞，著愛佇適當个所在小可「切開」唸本調，分做幾个聲調組，毋是「絞絞唸做一捾，除了尾字以外攏總變調」。按呢，講个儂 氣[khu&igrave;] 才會順，聽个儂也聽較會明。這也才有符合實際上台灣鄉親老大儂个語言事實。其實「國立台灣大學」，鄉親父老來唸，「立」字攏是唸本調啦，免講是「台北市立第一女子高級中學」，絕對無可能前十一字攏變調啦！</p>
<p>語言个規則，愛根據全面性个語言事實去歸納整理，若只是掠著部份現象，就家己想，家已著，弓到超磅，類推出無合事實、無儂會按呢講个語言規則，彼是咧創三跤褲予儂穿。</p>
<p>「台中生活四號快速道路」前九字攏愛變調才著？其他一切讀法攏錯誤？即種見解，我認為就是過度類推出來个邪見，但是當佇台語文界咧湠開，佇遮欲拜請台語專家學者教授，請恁的確著出來公論，以正視聽！</p>
<hr />
<p>細節補充：</p>
<p>迄條公路，維基百科寫做「台中生活圈四號道路」。即組九字名詞嘛仝款，無應該前八字攏變調。這是真生疏个新詞，逐家拄開始唸做「台中#生活圈[khu&acirc;n]# 四號道路#」有三字本調，才是自然个做法。將來講久用久，講話者漸漸會將「台中」佮「生活圈」結合做一个聲調組，「中」唸變調，「台中生活圈#四號道路#」按呢無問題。但是閣較按怎，「圈」字無應該唸變調。</p>
<p>照按呢，「台中生活四號快速道路」會用得讀「台中#生活#四號#快速道路#」，抑是「台中生活#四號#快速道路#」，攏比「台中生活四號快速道路#」（前九字變調）較順、較自然。真長个一組複合名詞，往往無絕對唯一个唸法，愛看內部結構按怎分拆，也愛看生、熟个程度，愈生疏、愈長个複合詞，愈無應該唸唸做一大捾。</p>
<p>第一段提起某參賽者唸「台中#生活四號#快速道路#」，若我袂算毋著。總--是，咱想看覓：「佇『台中#生活圈#』有一條第『四號#』个『快速道路#』」=「『台中#生活圈#』『四號#』『快速道路#』」= 「『台中#生活#』『四號#』『快速道路#』」，所以就原來个詞組關係來論，「生活」是佮「台中」先結合做一群（台中生活圈，就是指佇台中生活所形成个生活圈）。</p>
<p>但是若唸「台中#生活四號#」因為「活」有變調，袂輸是「生活」佮「四號」先結合做一群，變做「台中」是單獨一組、「生活四號」是一組，「快速道路」是一組，按呢解說法就變做「佇『台中』有一條叫做『生活四號』个『快速道路』」，毋拘目前無儂號做「生活四號」「生活三號」等等。</p>
<p>以上是就詞組結構个立場來分析个，這是決定變調行為一種重要个方式，但是也毋是唯一方式。若毋管「台中生活圈四號快速道路」，即个原來个名詞，直接考慮「台中生活四號快速道路」个「韻律節奏」，「台中#生活四號#快速道路#」就真自然。</p>
<p>這就親像阮佇「台灣語文學系」嘛真慣勢講「台灣#語文學系#」，面對真長个複合名詞，一開始唸較慢，「台灣」个「灣」本調，小可拖長--一下，才閣一口氣將「語文學系#」四字做一組唸出來，形成對「慢」到「緊」个自然節奏，但是若用詞組分析法，就變做「台灣語文#學系#」。</p>
<p>「韻律節奏」是另外一个決定變調行為个重要因素，有時佮「詞組結構」个語法分析法所得著个結論無一致。這本來就毋免強求一致，所以長詞个變調就無唯一答案。</p>
<p>「韻律節奏」真幼路，是目前「市面上」簡單歸納个變調規則完全無致意--著个因素。</p>

