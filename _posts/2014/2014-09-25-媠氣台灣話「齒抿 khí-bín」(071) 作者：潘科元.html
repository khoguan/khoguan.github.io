---
layout: post
title: 媠氣台灣話「齒抿 khí-bín」(071) 作者：潘科元
date: 2014-09-25 15:00:35 +0800
author: 潘科元
categories: [媠氣台灣話專欄]
---

<p>華語〔牙刷〕，台語「齒抿 kh&iacute;-b&iacute;n」，這是現時真普通个話。「牙」對「齒」个差別，佇遮無講起。來講動詞「抿 b&iacute;n」，是及物動詞，用筅仔類个物件來回筅[tsh&iacute;ng]、鑢[l&ugrave;]，來將物件創予伊清氣个意思。「抿」+ 「仔」就轉做名詞「抿仔」，指即種用途个家私頭仔。</p>
<p>「齒抿」即个詞是「單字名詞 + 單字動詞」个構造，合成做一个兩字名詞，佮「動詞 + 名詞」个動詞片詞結構有連帶關係，－－「齒抿」就是「抿喙齒」个家私頭仔。仝款个理氣，「鞋抿」就是「抿鞋」个家私頭仔。即兩个名詞攏會使加上詞尾「仔」，變成「齒抿仔」、「鞋抿仔」來講較自然。</p>
<p>類似个構詞，像「鼎摖 ti&aacute;nn-tsh&egrave;」，就是「摖鼎个家私頭仔」；「頭插」就是「插頭毛个首飾[tshi&uacute;-sik]」。其他閣足濟，請讀者聯想。</p>
<p>可惜「抿」即个動詞，已經差不多強欲廢無去，失去單獨做動詞使用个活力，煞「凍結」佇「齒抿」即个詞--裡。相對於「齒抿」个通行性，目前已經足罕得有儂講「抿喙齒」，多數攏用別種講法，像「洗喙」「洗喙齒」「鑢[l&ugrave;]喙齒」等等。</p>
<p>文例1：透早起來、暗時欲睏，攏著洗喙。較工夫个，三頓飯後，抑是食點心過，也攏有抿喙齒。</p>
<p>（Th&aacute;u-ts&aacute; kh&iacute;--l&acirc;i, &agrave;m-s&icirc; beh kh&ugrave;n, l&oacute;ng tio̍h s&eacute;-tshu&igrave;. Khah kang-hu--&ecirc;, sann-tǹg pn̄g-āu, iah sī tsia̍h ti&aacute;m-sim ku&egrave;, iā l&oacute;ng ū b&iacute;n tshu&igrave;-kh&iacute;.）</p>
<p>文例2：欲抿喙齒，齒抿仔著照頂下个方向，來回好禮仔抿，齒縫才洗會清氣。毋通扑橫勢，左右、大力直鑢，按呢毋但洗袂清氣，顛倒會共喙齒个瓷面，號做「琺瑯質」鑢歹去。</p>
<p>（Beh b&iacute;n tshu&igrave;-kh&iacute;, kh&iacute;-b&iacute;n-&aacute; tio̍h tsi&agrave;u t&iacute;ng-ē &ecirc; hong-hi&ograve;ng, l&acirc;i-hu&ecirc; h&oacute;-l&eacute;-&aacute; b&iacute;n, kh&iacute;-phāng tsiah s&eacute; ē tshing-kh&igrave;. M̄-thang phah hu&acirc;inn-s&igrave;, ts&oacute;-iū, tuā-la̍t ti̍t l&ugrave;, &aacute;n-ne m̄-nā s&eacute; bē tshing-kh&igrave;, tian-t&ograve; ē kā tshu&igrave;-kh&iacute; &ecirc; hu&icirc;-bīn, hō-ts&ograve; "huat-l&ocirc;ng-tsit" l&ugrave; ph&aacute;inn--kh&igrave;.）</p>
<p>文例3：絨仔布較𠢕黏幼幼仔，愛提抿仔來抿抿咧。 （Ji&ocirc;ng-&aacute;-p&ograve;o khah g&acirc;u li&acirc;m i&ugrave;-i&ugrave;-&aacute;, &agrave;i the̍h b&iacute;n-&aacute; l&acirc;i b&iacute;n-b&iacute;n--leh.）</p>

