---
layout: post
title: 台語文「土 thóo」、「塗 thôo」分寫个好--處
date: 2014-12-16 19:22:04 +0800
author: 潘科元
categories: [漢字, 教育部台語推薦用字]
---

<p>有先進無接受目前教育部將台語 th&oacute;o（第二聲高降調）佮 th&ocirc;o（第五聲低升調）分寫做「土」「塗」兩字，認為無必要，增加困擾，只要看上下文來判斷就可以，像「土地」是唸 th&oacute;o-tē，「土豆」是唸 th&ocirc;o-tāu（華語〔花生〕，但是佇中國東北〔土豆〕是馬鈴薯）。</p>
<p>台語欲寫漢字真歹剃頭，因為語音分化了真幼，漢字分化个速度綴袂著（跟不上），th&oacute;o、th&ocirc;o 雖然會使準做文白異讀，但是實用上，是毋是真正攏無問題？</p>
<p>即个問題是按呢啦&hellip;&hellip;（學某市長候選人个話母）：</p>
<p>一个例：「土地 th&oacute;o-tē」是 "land" 个概念，「塗地 th&ocirc;o-tē」是塗質个地，相對於沙地、石仔地、紅毛塗地等等；或者是指無儂工鋪面个地。</p>
<p>閣一个例：「某儂 塗~塗塗」、「某儂 土~土土」意思完全無仝，前者是處境真慘，後者是個性土直[th&oacute;o-ti̍t]、土公[th&oacute;o-kong]。</p>
<p>古早台灣儂用字，有真濟是無分 th&oacute;o 佮 th&ocirc;o，所以地名「土城」愛唸 th&ocirc;o-si&acirc;nn、「土庫」愛唸 th&ocirc;o-kh&ograve;o，但是有儂有設法來分別，像儂名，台語老演員「金塗」本名就是「張金塗」，伊毋是寫「金土」，因為是唸 Kim-th&ocirc;o，毋是 Kim-th&oacute;o，閣有个儂个做法是佇「土」字右下角加一點，袂輸是將「玉」字擦消頂面第一橫按呢，即兩種做法，攏是欲提醒儂伊个名是 th&ocirc;o 个音，毋通共伊叫做 th&oacute;o。</p>
<p>對以上，咱thang知，佇某一寡應用个場合，台灣儂前輩早就發現 th&ocirc;o、th&oacute;o 分寫个好--處。若是像「土豆」、「塗豆」即款，寫「土豆」當然是較輕鬆，也袂唸毋著，總--是，愛整體性來考慮用字，綜合判斷優缺點。均屬都是一好佮一g&acirc;i，無兩好相排。這佮「j&icirc;n、l&acirc;ng」是毋是愛分寫做「人、儂」也是差不多仝款情形。總--是，教育部「土、塗」有分寫，「人、儂」從俗，無分寫，攏用「人」--字爾爾。</p>
<p>（2014-11-27 先發表佇 Facebook）</p>

