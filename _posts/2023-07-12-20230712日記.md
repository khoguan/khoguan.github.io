---
layout: post
title: 2023-07-12日記
date: 2023-07-12
author: 潘科元
categories: [日記]
---

今仔日佇面冊鋪三篇：〈台語古早詞 tsing-piàng vs. tsing-piànn〉、
〈台語詞：白飯、清飯〉、〈教典新詞內容撰稿者查網路資料的撇步〉。
攏有轉貼過來新站遮矣。

## 電台笑詼古改寫

即條笑詼古是對 FM 99.5 雲端新廣播，主持人陳雷（是電台陳雷，毋是歡喜就好迄个陳雷）
遐聽來个。我小可仔改寫一下。

---

阿元佇台北讀高中个時，攏綴儂講華語，連出去𨑨迌也按呢。
有一擺歇熱伊去和美耍，實在傷熱，就行入去一間「阿如冰果室」，
叫一碗冰豆花來食。

阿如豆花捀倚\--來，阿元攑頭起來，
阿如雄雄看著一个伊透世儂未捌看過个緣投尪仔頭，
心肝 tiuh 三下，無張持 tio̍h-tak，煞捙倒豆花，
潑甲阿元滿面全豆花。

阿如歹勢-tang-tang，緊共阿元會失禮，閣提桌布欲共阿元拭面。
阿元緊講：「沒關係，沒關係，ㄆㄟˊ 我一 ㄨㄢˇ 就好。」

阿如聽一下，面仔紅記記，應講：「人家今晚沒空，明晚好嗎？」

阿元講：「那要多ㄆㄟˊ 我幾 ㄨㄢˇ。」

阿如細ka聲仔講：「無論幾ㄨㄢˇ都沒問題。」
