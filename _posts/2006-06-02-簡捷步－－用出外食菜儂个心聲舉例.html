---
layout: post
title: 簡捷步－－用出外食菜儂个心聲舉例
date: 2006-06-02 14:08:20 +0800
author: 潘科元
category: [寫作, 台語文句讀(kù-tāu)]
---

<font size="+0"><p>來舉例講一寡抾句讀(khioh4 ku3-tau7)个簡捷步(kan2-ciat8-poo7)。先講通儂知个古早詩，原詩意境上完整：</p><p>清明時節雨紛紛<br />路上行人欲斷魂<br />借問酒家何處有<br />牧童遙指杏花村</p><p>ching1-bing5 si5-ciat4 u2 hun1-hun1<br />loo7-siong7 hing5-jin5 iok8 tuan7-hun5<br />cia3-bun7 ciu2-ka1 ho5-chu3 iu2<br />bok8-tong5 iau5-ci2 hing7-hua1-chun1</p><p>會使改卡短：</p><p>清明雨紛紛<br />行人欲斷魂<br />酒家何處有<br />遙指杏花村</p><p>閣卡捷(ciat8)：</p><p>清明雨<br />行人魂<br />酒家處<br />杏花村</p><p>三種个氣口(khui3-khau2)無仝，真心適。若愛閣卡短，cuan9毋知卜按怎：</p><p>時雨<br />斷魂<br />問酒<br />杏村</p><p>即馬來講台語口語个例。先予我 thih8-siong5 一下。儂講食菜無食臊，食狗肉tim7米糕。像阮即號天地圓lin1-lin1，串餓(chuan3-go7)餓單身(tuann1-sin1)个食菜儂，流落外鄉(liu5-loh8 gua7-hiunn1)，拄會著一半間仔素食店通入去孝孤，著愛感恩菩薩有靈聖(ling5-siann3)囉。抑灶跤有衛生無？堝仔坩仔(ue1-a2-khann1-a2)有捌tim7過狗肉無？菜料有濫豬肉粕(phoh4)無？窮究(khing5-kiu3)會了是毋？都(to1)毋是弟子喙嚵(sai5)偷食臊，請菩薩責督(cik4-tok4)迄个揭(giah8)菜刀。</p><p>有寡餐廳，菜單攏臊个，若共講一下，嘛是肯煮ce7方便菜。即種个，我有去過幾遍，捌食了歸工臭臊膻(hian3)直透對嚨喉管(kng2) ching3出來，愈暗愈重。</p><p>迄種免加講，正經素食店來共論，蓋儕攏煮甲油lok4-lok4、鹹tok4-tok4，半碗湯 味素 suah4一khok4。我若去現煮个店，攏愛共千交tai3萬huan1-hu3，叫姻煮卡汫(ciann2)咧，油嘛he7卡少咧。</p><p>若是自助餐，無凍另外共咱煮，家治ngeh4，家治著siong3卡真咧。有一擺，我趕車幫，去一間生份店，叫頭家阿sang3共我包一个便當，講：「<font color="#339933">飯愛卡儕咧，菜愛卡少咧，卡鮮(chinn1)个卡好，傷鹹个勿(mai3) ngeh4。</font>」</p><p>我坐起去車頂，想著即四个五字句會使改做三字句：</p><p><font color="#339933">飯加(ke1)--寡，菜減--寡，愛卡鮮，勿傷鹹。</font></p><p>按呢卡短，講予儂聽，嘛真好了解。卜閣卡捷，兩字：</p><p><font color="#339933">加飯，減菜，愛鮮，勿鹹。</font></p><p>汝看！讀tioh8摔扑(siak4-phah4)，看tioh8齊斬(ce5-cann2)，意思閣賅括(kai1-kuat4)。一个「加」(ke1)，一个「減」；一个「愛」，一个「勿」(mai3)。 白話即種簡捷(kan2-ciat8)个對句，無卡輸文言。台語有誠儕對句个四字成語，古文叫做「四言駢儷」(su3-gian5 pian5-le7)：翁生某旦(ang1-sing1#boo2-tuann3)、父老囝幼(pe7-lau7-kiann2-iu3#)、跤尖手幼(kha1-ciam1#/-chiu2-iu3#)、恬風靜浪(tiam7-hong1# cinn7-nng7# 注意讀白話音)。</p><p>毋閣佇實際生活，入去儂店內，講卜包便當，紲落來，迄四个兩字句雄雄講出喙，毋知阿sang2會gong5-ngiah8去袂？總是，我無啥機會閣去迄間店包便當，相信若加去--幾--cua7，加講--兩--遍，以後伊定著一聽著知。檢采這是語言發展个一種模式。</p><p>語言著是按呢，佇囉黐佮簡捷雙頭徙來徙去。其中个奧妙，有干礙著口頭語言／書面語言、日用語言／正式語言个交枝連(kau1-ki1-lian5)佇咧。</p><p>這予我想--著：嫷氣閣簡捷个台灣語直透扑毋見，我對文獻、傳統戲曲、老老老个老儂遐學--來，日常煞講袂出喙，傷古意，驚儂聽無，cuan9勼帶網誌、文章頂峘，家治寫塊爽。</p><p>le3-tau2个簡捷毋是簡化，台灣話愈來愈siang5簡化過个北仔話。一種意思，姻有足儕語詞通選用，抑咱个話攏偆一兩種、無半種，迄一種閣是共北仔話分(pun1)一个簡單个來講。姻會凍家治發展出儕儕新語詞，閣足拗蠻，共咱个話吸收過去無打緊，閣就(ciu7)彼生湠出一堆話，像「西瓜效應、幹譙美學、真情相挺……」。</p><p>台語新婦仔命，遮怯勢(khiap4-si3)，講了大 ian3-khi3。</p><p>註：thin7 寫做「媵」卡著。kan3-kiau7 寫做「幹撟」。頂面用「挺」、「幹譙」是照姻寫个來引用。</p></font>

