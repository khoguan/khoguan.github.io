---
layout: post
title: 男性器官个台語話
date: 2007-11-07 23:57:44 +0800
author: 潘科元
categories: [語詞, 台語語詞探討]
---

<p>即篇文是塊討論、收集一寡有關男性性器官个台語話。是徛佇平心[pîng-sim]觀照、研究語言文化个立場來寫个。若是袂愛看著、聽著即號[lō]言語个讀者，tsiah請恁làng--過，毋好看。擼力。</p>
<p>台語塊講男性个性器官，主要著是"lān"。Lān即个音，佇台語內底閣有其他一寡完全無共款个意思。總是，佇口語--裡，上tsia̍p用著个意思，著是男性个性器官，而且有廣義佮狹義[hia̍p-gī]兩種解說：廣義个，是「陽物[iông-bu̍t]」，亦就是男性歸个「外生殖器[guā-sing-si̍t-khì]」；若狹義个，就是干那表示「陰莖[im-king]」，亦著是lān-tsiáu。</p>
<p>"Lān"个漢字，íng過个文獻有寫做「玍、膦、上尸下粦」。卡路尾有儂寫做「卵」。寫「卵」無thang好，意思走tsua̍h去，致到"lān"予儂理解做是「陰囊[im-lông]，台語講「lān葩[pha]」，塊滾笑，叫做「子孫袋[tsú-sun-tē]」，卡文言个台語講「腎囊[sīn-lông]、脬囊[phau-lông]」；或者理解做是「睪丸i̍k-uân]」，台語講「lān核[hu̍t]、lān核仔、lān核子[tsí]、外腎[guā-sīn]、腎子[siān-tsí]、腎[siān]」。按呢理解，毋著。</p>
<p>Lān毋是lān-pha抑是lān-hu̍t个同義詞。Lān-pha佮lān-hu̍t這兩个詞个lān，是第一段所講个廣義个，陽物个意思。抑pha是陽物个一部份，hu̍t嘛是。所以lān-pha是lān个pha；lān-hu̍t是lān个hu̍t。</p>
<p>用著lān个慣用語、俗語不止儕。當然，佇社會上，講出即款話，íng會予儂認為粗魯、無教養。面對卜消滅台灣話个惡勢力，佇塊提倡台語之美个儂是袂去講這。抑毋閣，這幾年一寡台灣儂出頭做大，in敢哪是卜表現出卡親民个形象，真愛使用卡「鄉土」个話語。可比陳唐山，伊佇公場[kong-tiûnn]對鄉親父老講話，用著「扶膦葩[phôo-lān-pha]」即个詞來批評新加坡政府對待中共个態度，<span style="font-size: 12pt; font-family: 'Doulos SIL';" lang="EN-US">tsua̋n</span>予反對者khàng甲無一塊好，毋閣亦有支持者塊共講好話。總是，「鄉土[hiong-thóo]」毋是「出土[tshut-thóo]」，我無呵咾伊做一个外交部長，公開講出即號話。</p>
<p>紲尾，phôo-lān-pha一下tshìng落去到塊，閣生出"LP"即種間接个講法。電視報紙一直塊LP，最近陳水扁嘛綴儂有LP、無LP一直講，隨嘛閣予藍軍khàng臭頭phí仔。</p>
<p>卜表達【奉承】个意思，台語有足儕話thang用：扶[phôo]、扶挺[phôo-thánn]、扶扶挺挺[phôo-phôo-thánn-thánn]、扶跤摤手[phôo-kha-sáng-tshiú]、扶摤[phôo-sáng]、巴結[pa-kiat]、趨蹌[tshu-tshong]、趨媚[tshu-bī]、諂媚[thiám-bī]。其中，扶挺[phôo-thánn]佮【奉承】个詞法結構共樣，是倚意个雙字並列複詞。</p>
<p>我心願抱[phāu]一个平正心[pênn-tsiànn-sim]來觀照語言、文化个實相，全面來收集、分析台灣話。雖是號做下流話，亦有伊一種个藝術性，親像「扶膦葩」有影是足有力个比並[pí-phīng]，總是，卜用愛看坎站。</p>
<p>我佇遮加記一寡話語，祈願讀者貴君諒解我个心情。</p>
<p>「Tu̍h-lān」－－袂爽。孽khiat仔話講，「褲袋仔貯[té]針－－tu̍h-lān」。選舉个時，有「Tu̍h-lān票」，是因為不滿，所投个票。</p>
<p>紅媠烏大範，青个鑿儂膦。[Âng# suí# oo# tuā-pán, tshinn=ê tsha̍k lâng-lān]－－是講紅衫、烏衫儂卡會接受，抑若綠色个衫，看著to̍h卡礙目。本底是干那前半句，後--來才閣生出後半句。</p>
<p>膦葩、葩膦[pha-lān]－－攏共款。</p>
<p>歸膦葩火[kui lān-pha hué]－－歸腹肚火。</p>
<p>Tīnn膦葩自殺－－毋甘願甲甘願用上痛苦个法度自殺。「Tsiah-nī好个牌若閣輸去，我甘願tīnn膦葩自殺。」</p>
<p>倒地咬膦葩[Tó-tē kā lān-pha]－－到盡磅，無氣力矣。</p>
<p>驚甲膦葩筋khiû--去－－形容足驚个形。</p>
<p>畫虎膦[uē hóo-lān]－－膨風，歕雞胿[pûn ke-kui]。畫--字會使省起來，「虎膦」直接做動詞用，講話、使事誇大不實，攏是虎膦。</p>
<p>牛膦拄塗，毋是跤數[Gû-lān tú thôo, m̄ sī kha-siàu]－－三關兩意个gia̍t-khiat-á話。表面个意思是，著準牛膦長甲會拄塗，嘛無算是一支跤。毋是跤數，進一步个意思是塊講儂【不是個東西】。</p>
<p>膦神[lān-sîn]－－戇呆，「忠厚看做膦神」。抑是塊形容一个儂、囡仔真愛tìnn痟六癲。lān-sîn佇一寡所在有婉轉化，變音做gān-sîn。四字个講：gān-sîn-gān-tak。「褲頭香火－－膦神」，是一句雙關意个gia̍t-khiat-á話。</p>
<p>膦muā－－若第一聲mua是動詞，嘛會使轉做名詞，像「mua雨mua」。遮是第七聲个muā，亦是一種「詞類變化」(derivation)，名詞。Lān-muā个意思是mua lān个毛[mn̂g]，陰毛[im-môo]。毋閣lān-muā个本義已經罕得有儂用，攏是引申來罵儂狡怪，本義卡無儂知，所以連姿娘儂嘛會講某儂真lān-muā。</p>
<p>毋hiù-lān--伊－－無愛瞅睬[tshiù-tshái]--伊。</p>
<p>一支膦予汝咬[kā]－－無，才看汝卜按怎？</p>
<p>膦屌比雞腿[Lān-tsiáu pí ke-thuí]－－兩項物，形體略仔倚倚，總是，袂使相提並論--得。</p>
<p>佮膦屌捭手面[Kah lān-tsiáu pué tshiú-bīn]－－佮無路用儂一般見識。</p>
<p>夯膦毋知通轉肩[Giâ-lān m̄ tsai thang tńg-king]－－夯重物[mi̍h]歸晡久，毋知通換別爿肩頭夯，毋知變竅，「直膦無khiat」、「袂曉踅[se̍h]鹿角」、「狗食秫米－－無變[bô-piàn]」。</p>
<p>儉=个成萬，大空=个成膦 [Khiām=ê tsiânn bān, tuā-khang=ê tsiânn lān]－－儉開个粒積káng千萬，khuànn開个成就一支膦。這句鬥句个俗話正港爻講。後半句，有男女性關係个暗喻。</p>
<p>沙疥膦看做釘珠小刀柄。[Sua-kè-lān khuànn tsò tìng-tsu sió to-pìnn]－－沙疥是一種ta癬。這句佮「目睭花花，瓠仔[pû-á]看做菜瓜；目睭霧霧，菝仔看做蓮霧」、「井欄[tsínn-nuâ]看做褲」、「此巷無路[tshú hāng bû lōo]看做北港魚落[Pak-káng hî lo̍h]」、「王氏家廟[ông--sī ka-biāu]看做土民豬椆[thóo-bîn ti-tiâu]」意思攏差不多。</p>
<p>阮細漢聽儂塊唸个囡仔歌：一、兩、三[tsi̍t, nn̄g, sann]，電火烕[hua]。阿婆=a跋落眠床跤[kha]，烏白挲[sa]，挲著阿公=a个膦葩[pha]。</p>
<p>台灣囡仔歌，有真儕攏是用「一、兩、三」抑是「A、B、C」來撓頭[lā-thâu]。</p>
<p>閣來一塊，是我大漢以後才學起來个：王--哥、柳--哥捙糞埽，捙到台北揠揠--倒。王--哥著著一百萬，柳--哥著著褪褲膦。</p>
<p>頂峘無穿衫，是褪剝裼[thǹg-pak-theh]，下跤無穿，是褪褲膦[thǹg-khòo-lān]。</p>
<p>另外，練痟話塊講个：</p>
<p>「若照[nā tsiàu]汝an講起來」刁工講做「Lān-tsiáu汝an講起來」。</p>
<p>「汝儂[lâng]#趴[phak]卡過咧」講做「汝lān-pha卡過咧」。</p>
<p>以下俗語是對「台灣話大詞典」引用--來个，用字有小改。</p>
<p>「恁父[pē]放尿勿[mài] hìnn膦來做嘛比汝卡儕」－－詞典內底个解說是「我放尿不hìnn-lān來工作也比你工作得多。hìnn-lān，左右動之使尿滴脫離也。」</p>
<p>「膦屌頭搵泔著共汝摔死[Lān-tsiáu-thâu ùn ám to̍h kā lí sut--sí]」，出處同上。伊个解說是「謂很簡單就可以把你弄掉」。</p>
<p>「好意掠做膦神」。好意助=儂卻袂曉察言觀色，倒予儂嫌。</p>
<p>「膦神無相同[bô sio-tâng]、悾諏隨在儂[khong-khám suî-tsāi lâng]」。這句話來形容現時迄寡演員、主持人有影足鬥搭。</p>
<p>「膦核仔一粒銅一粒鐵[Lān-hu̍t-á tsi̍t lia̍p tâng, tsi̍t lia̍p thih]」－－形容儂足kho̍k，極凍霜。</p>
<p>「膦葩皮塊huah剃頭刀」－－生死關頭、頭毛試火。huah个解說是「在皮砥上輕磨剃刀」。卡早剃頭店修面是用歸支个剃刀，毋是會使thuì換个刀片，剃刀愛定定踮一塊皮頂面huah來huah去，逐个椅仔位頭前个鏡台仔下[ē]攏有吊一liau皮，彼皮叫做啥，另工我才去問--看咧。</p>
<p>------</p>
<p>Lān 除了頂面所講，其他共音無共意个台語字有災難个難，燦爛个爛，亂彈戲[lān-thân-hì]个亂[lān]。雖然膦个用法hiah-nī儕，總是，講著其他个lān--字，嘛應當物各付物[bu̍t kok hù bu̍t]、各歸本位[kok kui pún-uī]。</p>
<p>註一：台語塊講奉承[hōng-sîng]，毋是巴結，是奉待視大个意思。</p>
<p>註二：物各付物，是道學家个話，對我个啟示真大。各歸本位，是台灣傳統戲劇內面，神靈現身指點，卜退駕个時，tshiâng-tsāi講个話。</p>

