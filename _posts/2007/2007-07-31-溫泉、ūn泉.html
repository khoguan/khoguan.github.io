---
layout: post
title: 溫泉、ūn泉
date: 2007-07-31 12:35:22 +0800
author: 潘科元
categories: [語詞, 台語語詞探討]
---

<p>「溫泉[un-tsuânn]」阮屏東萬丹遐攏講ūn-tsuânn。我去綠島，聽在地儂嘛攏按呢講。「溫[un]」tsiah簡單个字無啥可能會走腔[tsáu-khiunn]唸對ūn去，著準只是差佇聲調降一坎niâ。</p><p>用漢字來思考，是無夠个。愛閣對台語本身去揣其他个語詞，看有用著 ūn 即个音，意思閣會通个，按呢扑算會得成立一个可能是非漢字个ūn即个詞素。</p><p>水牛塊kō浴[i̍k]，亦會thang講做ūn-i̍k。即个ūn，大概thìng好說做「身軀ngia̍h來ngia̍h去踮遐塊浸」。就按呢，ūn-tsuânn，著解拆[ké-thiah]做「會凍予儂哪浸哪tín動，酥爽身心个泉水」。冷个，袂用得叫做「溫泉」，但是共款是ūn-tsuânn。</p><p>我無要緊卜去揣漢字，徛佇「詞素」(morpheme)个觀點來整理台語有時卡有意義。偉大个漢字，無才調歸个ânn-tsia̍h了偉大个台語。</p>

