---
layout: post
title: 高興[kau-hìng]
date: 2007-05-04 21:36:39 +0800
author: 潘科元
categories: [語詞, 台語語詞探討]
---

<p>Ho̍h-ló話自底有吸收一寡「對官話來个外來語」。一般種種漢語之間，有真儕詞是互通个，毋閣，是隨儂用家治漢語个呼音去讀。遮所講个官話外來語，是連呼音嘛唅官話卜倚卜倚。</p><p>親像中國北方種卡儕个「高粱」，若唸做 ko-liông，這是照咱家治个呼音去唸；若唸做kau-liâng，這著是官話外來語。「高」--字，台語本身並無kau个音；抑「粱」--字，泉音是liông，漳音是liâng，總是，若是官話外來語个講法，泉个嘛講kau-liâng。《台日典》个誌載[tsì-tsài]，ko-liông是文語，抑kau-liâng才是一般詞。</p><p>以上是提供背景觀念，閣再來講題頭「高興」。阮細漢定定聽儂講「袂kau-hìng啦！」，意思著是即馬个儂卡tsia̍p講个「袂爽啦！」。迄陣我攏想做是「猴興[kâu-hìng]」，明明是塊講儂个感受，煞講「猴」，著感覺彼是粗喙話。阮有聽見講「袂kau-hìng」，卻毋捌聽過「真kau-hìng」个肯定句用法。</p><p>迄工塊掀吳守禮教授个冊，伊往早[íng-tsá]對kau-hìng嘛想做是「猴」--字，嘛是共款个語感，認定伊个「詞格」真kē。伊閣講，連尾手[liân-bué-tshiú]伊佇《台日典》才看著是「高興」即兩字，意思嘛無歹意。</p><p>語言一直塊變，舊底中性个話，到甲吳教授迄iân个，著變做khiap意个bái話去矣。</p><p>我家治毋是對文獻才知kau-hìng本來个詞色。我是佇漳州來个「外省儂」莊老先生遐，定定聽伊塊講「我真kau-hìng，…」，才知儂塊講kau-hìng，全然是「歡喜」个同義詞。</p><p>這不過是冰山浮面[phû-bīn]个一角，所反映个是Ho̍h-ló話佇台灣个沈亡[tîm-bông]。普通詞變做粗魯話，直透無儂講，紲尾[suà-bué]歸个語言崩敗了了去。</p><p>讀研究所，有一擺當同學个面，我講「欠跤數[khiàm kha-siàu]。姻逐家煞攏笑出聲，感覺我是塊講江湖話，姻聽著kha-siàu，干哪會想對「汝是啥麼kha-siàu？」即種欺藐[khi-biáu]--儂，歹聲嗽个話，連帶將kha-siàu嘛當做歹話。</p><p>卡早佇電腦公司上班，有一擺，佮一个女同事做伙看螢幕塊討論，我講「按呢著一目了然[it-bo̍k liáu-jiân]矣」，伊佮坐佇上後壁，阮部門个中年女經理，兩个儂攏笑出來。因為姻頭殼內「了然[liáu-jiân]」即个音，干那佮口語詞「真了然òo」有連結。姻無像我按呢，自細漢嘛有聽過「真了然」，嘛有聽過「一目了然」，兩个「了然」，用佇完全無共款个所在，涵意各樣[koh-iūnn]。但是對姻來講，偆一種卡「粗俗」(註)个niâ。這閣是另外一樣台語衰微个款式。</p><p>註：著準是「真了然」个用法，「了然」嘛是足雅氣个話。總是，語境佮態度決定使用者對即个詞个感受。</p>

