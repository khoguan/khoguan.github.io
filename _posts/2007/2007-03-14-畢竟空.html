---
layout: post
title: 畢竟空
date: 2007-03-14 23:28:11 +0800
author: 潘科元
categories: [生活台文, 陷眠]
---

<p>我塊參加一項比賽，親像撞球迄號个，是王見現[ông kiàn-hiān]个冠軍賽。圓形運動埕四箍輾轉[sì-khoo-liàn-tńg] gám-á頂个觀眾塞塞淀[that-that-tīnn]。輪到我決定性个一箠[tshuê]，若贏，獎金著一世儂食甲油sé-sé矣。我對頂峘一步一步踏gám-á落去場中，心內哪塊念觀世音菩薩。因為儂傷儕，逐[ta̍k]gám通道嘛tún甲全是觀眾个鞋靴淺拖[ê-hia tshián-thua]，哪行，遐[hia]个鞋仔著哪予我踢著，落[lak]落[lo̍h]去下gám。</p><p>最後來到中央球桌前，等主持人話講煞，愛出手矣，無管嘩嘩滾[huā-huā-kún]个現場，亦無管phī-pho̍k-tsháinn个心肝ínn，我目睭kheh-kheh，寬寬仔念三句「南無觀世音菩薩」，當[tng]卜nià目迄時，心肝內出現三字「畢竟空[pit-kìng-khong]」。</p><p>迄个境界即時消失，我著精神矣。</p>

