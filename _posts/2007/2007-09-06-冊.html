---
layout: post
title: 冊
date: 2007-09-06 11:18:15 +0800
author: 潘科元
categories: [語詞, 台語語詞探討]
---

<p>Book即个意思，台灣 泉州腔計講「書[tsu]」，漳州腔著講「冊[tsheh]」。往過[íng-kuè]大概聽著儂講「讀書[tha̍k-tsu]」，就聽好[thìng-hó]臆講伊是泉个；「讀冊[tha̍k-tsheh]」差不多就是漳个。「冊」--字个字形，具體畫出iá未有紙个太古時代用竹篦[tik-pue]編做書冊[tsu-tsheh]个款制。「冊」个講法，嘛予儂提來做閩南語保存古音、古義个證明。</p><p>「冊」閣有一半項仔心適个用法，親像「冊屏[tsheh-pîn]」是一款屏風[pîn-hong]，親像竹篦冊按呢，一片一片相連，會凍摺[tsih]來摺去。閣有一个詞，叫做「hāu-peh-tsheh」，《台日典》寫做「鱟扒冊」，敢[kánn]是往時[íng-sî]用柴做个「百葉窗[pah-ia̍p-thang]」。Hāu-peh-tsheh个tsheh，咱會使理解，毋閣按怎號做hāu-peh，就著閣稽考[khe-khó]。</p><p>「冊」閣會thang做動詞，「冊瓦[tsheh-hiā]」嘛講做「nî/nê-hiā」（nî/nê是「nî/nê衫」迄个nî/nê）。「冊瓦」就是佇厝頂鋪瓦，有專門个「冊瓦司阜[sai-hū]」，毋是凊采儂會曉得个。三十冬前，賽洛瑪大風颱行災[hîng-tsai]，阮家族个大瓦厝損害甲真食力，卜倩司阜來修理，真僫揣。</p><p>厝若khàm草个，另外有掠草司阜[lia̍h-tsháu-sai-hū]。</p>

