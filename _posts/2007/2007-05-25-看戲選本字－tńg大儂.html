---
layout: post
title: 看戲選本字－tńg大儂
date: 2007-05-25 12:05:01 +0800
author: 潘科元
categories: [漢字, 台語漢字探討]
---

<p>潘老師最近上課講起「tńg大儂」&quot;tńg&quot;个漢字，無疑去予系裡三sian布袋戲翁仔聽著，姻隨儂攏有家治个高見，<font face="'Doulos SIL', 'Lucida Sans Unicode', serif">tsua̋n</font>跳出來發表：</p>
<hr />
<p><strong>孫悟空[sun-ngōo-khong]：</strong></p><p>七十二變孫大聖，天上海底任我行。<br />台語漢字按怎用，聽我憑頭說分明。<br />Tshit-tsa̍p-jī-piàn sun-tāi-sìng,<br />thian-siōng hái-té jīm ngóo hîng.<br />Tâi-gí hàn-jī án-tsuánn īng,<br />thiann guá pîn-thâu sueh hun-bîng.</p><p>論到「tńg大儂」个tng1，正確个漢字按怎寫。這tng1，是第一聲个鼻音韻，屬佇白話音，iah伊个文言音是陽聲韻 ting，著是peh起去、升起去迄个意思个「登」--字。古早時代，囡仔發育成熟，tńg大儂以後，著會使得揣一个對象，予姻lōng-tōng-khong，拜祖公，完成終身大事，儂講娶某是小登科，所以毋才會講「tńg大儂」，按呢了解hōnn？</p><p><strong>紅霜女[âng-song-lí]：</strong></p><p>挑花刺繡做針黹，閒暇小坐且讀詩，<br />卜寫台語揣漢字，聽我開拆講透機。<br />Thio-hue tshiah-siù tsò tsiam-tsí,<br />hân-hā siáu-tsō tshiánn tho̍k-si.<br />Beh siá tâi-gí tshuē hàn-jī,<br />thiann guá khui-thiah kóng thàu-ki.</p><p>列位貴君想卜知影「tńg大儂」个tńg是叨一字，儂講查某囡仔十八變，bái-bái个鴨bî仔會轉變做上貴氣个白天鵝。「tńg大儂」个tńg，著是轉變个轉[tsuán]--字，白話音講號做tńg。囡仔發育，一直轉[tńg]、一直變，最後轉變做大儂。講轉[tńg]大儂，毋但有變做大儂个意思，閣包含佇發育過程不斷轉換个涵意佇內底，是足雅氣个台語詞喔。</p><p><strong>老古董：</strong></p><p>（<font face="arial,helvetica,sans-serif">嗽三聲</font>）儂阮老罔老，閣會哺塗豆。台語聲韻我上老[láu]，稽考[khe-khó]漢字我上爻。講甲即个tńg大儂个tńg--字卜按怎寫honnh？儂講芥[kuà]菜無剝[pak]毋成[tsiânn]欉，囡仔無教毋成儂。咱做視大儂个，著愛好好仔教育咱个子弟，予姻身體佮思想攏會得通「長大成人[tióng-tāi sîng-jîn]」，抑tńg大儂neh，著是長大成人个意思啦。「長大」个「長[tióng]」，土音著是tńg，按呢逐家會曉hōnn?</p><hr /><p>輝先若有來行踏，tsiah請教一下：漳州是講tńg大儂，抑是tuínn大儂？ </p>

<p>註：後來有得著輝先回覆，伊講漳州是講「tuínn大、tuínn大儂」。伊閣講：「“長”（陰上調，第二聲）字，無論漳泉，讀音siâng款。讀冊音“tiáng(漳)  / tióng(泉)”；白話音“tńg”。」</p>

