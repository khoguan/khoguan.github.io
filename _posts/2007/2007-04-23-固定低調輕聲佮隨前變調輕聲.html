---
layout: post
title: 固定低調輕聲佮隨前變調輕聲
date: 2007-04-23 16:25:37 +0800
author: 潘科元
categories: [台語聲韻調, 台語聲調探討]
---

<p>有朋友對「固定低調輕聲」佮「隨前變調輕聲」捎無總[sa-bô-tsáng]，佇遮量約說[sueh]一下。</p>

<p>輕聲有兩大特點，第一「卡輕」，著是聲音比正常个聲調卡細聲（響度小）、卡短（長度短），這一般儂靠耳空無一定感受會出來，用儀器量著真明顯。第二卡重要个是失去伊本來聲調个屬性，變成「中性調」(neutral tone)，亦著是講，伊無閣按照本來正常个「本調、變調」个規則去變。</p>

<p>以固定低調輕聲來講，毋管伊本來是第幾聲，只要是固定低調輕聲，一律變做「固定个、低个聲調」，親像：</p>

<p>驚--死 [kiann--sí]<br />罵--死 [mē--sí]<br />lòng--死 [lòng--sí]</p><p>聽--著 [thiann--tio̍h]<br />鼻--著 [phīnn--tio̍h]<br />看--著 [khuànn--tio̍h]</p><p>聽--過 [thiann--kuè]<br />問--過 [mn̄g-kuè]<br />看--過 [khuànn--kuè]</p>

<p>以上三个輕聲字「死、著、過」，本調分別是第二、第八、第三，結果毋管伊原底聲調个屬性，佇遮攏變做唸固定低調个輕聲，而且伊个頭前字愛讀本調。即陣，毋通掠大誤，叫是「著」佇遮是正常个變調，抑[iah]「過」佇遮是讀本調，毋是按呢。</p>

<p>若是隨前變調輕聲，顧名思義，著是輕聲字卜按怎變，愛綴頭前本調迄字个峘度。可比：</p>

<p>粗=个 [tshoo=ê]<br />大=个 [tuā=ê]<br />細=个 [sè=ê]</p>

<p>有感覺出來講以上三例，「个」个聲調峘低，會綴頭前字變化無？正常「个」第五聲，變調是變做中調个（泉州腔變低調），但是佇遮按怎會一時變峘，一時變中調，一時變低調。這著是因為伊失去原本聲調个屬性，變做愛綴頭前本調迄字來變个關係。</p>

<p>有个腔口，像一寡泉州腔，閣有台南腔，無隨前變調輕聲。所以「粗--个、大--个、細--个」迄个「个」，一律是固定低調輕聲。</p>

