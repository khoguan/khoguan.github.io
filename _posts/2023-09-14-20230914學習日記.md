---
layout: post
title: 20230914學習日記
date: 2023-09-14
author: 潘科元
categories: [日記]
---
## 學習台語

FM 99.5 雲端新廣播電台，平常日暗時九點開始是 A-Uân 个節目，
伊做節目大部份攏講台語，但是伊个台語程度欲做主持人，誠拚咧！
有袂少呼音錯誤个所在。

我憢疑伊个名應該是 Guân 毋是 Uân。「元、原、源」即三字儂名捷用，
攏是 guân。若是 uân 字「丸、員、圓、袁」攏罕得有查埔儂名會用著。

即位主持人，連【氣象 khì-siōng】都袂曉講，竟然講做 khì-hiōng！
有夠譀。台語「象」字文音有幾若種唸法：siōng、siòng、sióng。
【氣象 khì-siōng】也有儂講做 khì-siòng。「對象」（像「揣一个好對象」），
真濟儂攏講 tuì-siòng。「無印象」上捷聽著个講法是 bô ìn-sióng。
無論聲調按怎分歧，聲母攏是 s-，韻母攏是 -iong。除非是漳腔有講
siāng / tshiāng。若講做 hiōng，是即位 A-Uân 天跤下獨一無二个唸法。

「向」字个台語文音才是 h- 聲母，但是聲調是第三聲 hiòng / hiàng。
「項」、「巷」兩字台語音仝款是 hāng。按呢看起來，扑算伊是將華語仝音字
「象、向、項、巷」類推過來台語，予其中大部份个字攏唸 h- 聲母來影響著，
家己才生出 khì-hiōng 个錯亂唸法。

伊閣將【陣雨 tsūn-hōo】唸做【顫雨 tsùn-hōo】，害我聽一下險仔著顫瘋
[tio̍h tsùn-hong]。
 
話講倒轉，伊也是沓沓仔有咧進步，我發現伊最近開始會曉講【網路 bāng-lōo】矣，
真無簡單！進前伊攏綴目前多數儂講做「蠓路」[báng-lōo]。

註：「顫瘋」是跤手會顫的病，大概就是 pha-khín-sóng
（英語 Parkinson's Disease / PD；華語〔帕金森氏症〕）。

## 學習日語

讀 JapanesePod101.

## 學習電腦

讀 *Learning Perl 6*.

