---
layout: post
title: 101年前迎元宵个台語文
date: 2011-02-17 21:40:18 +0800
author: 潘科元
categories: [文獻, 台日對照台語文獻]
---

<p>今仔日是上元。誠拄好，下晡我讀著一篇101年前迎元宵[ngiâ-guân-siau]个台語文，是1910年刊佇《語苑》第三卷第一號（台灣分館日治時代期刊全文影像系統）。題目是日文〈上元之話〉，作者是臺南双木子。伊寫了不止自然甘純，我共伊轉寫做我个用字（兼做一點仔校對），佮逐家做分享。我哪整理即篇文，哪聽著外口迎上元个炮仔聲，真奇妙。</p>
<hr />
<p>〈上元之話〉</p>
<p>昨昏是上元暝，逐所在个店頭放煙火，好額儂个祠堂[sû-tn̂g]，辦桌祭祖公，做戲放煙火，亦紲弄龍[lāng-lîng]。有个無做戲，叫藝旦[gē-tuànn]來唱曲[tshiùnn-khik]，親情五十攏來thit-thô。</p>
<p>囡仔攑兔仔燈，大儂是粧[tsng]十八嬲[tsa̍p-peh-hiâu]，沿街滿巷[iân-ke muá-hāng]都[to]鬧熱[lāu-jia̍t]。查某儂出來行大肚[kiânn-tuā-tōo]，查某囡仔出來偷薅[khau]蔥，才會嫁好翁。袂生个查某出來偷拔籬kenn，才會生。亦一兼二顧[it-kiam jī-kòo]，紲去宮廟[king-biō]燒金。</p>
<p>逐家都著[to-tio̍h]排香案[hiunn-àn]，燒月娘媽[gue̍h-niû-má]个金。食菜儂對月娘媽香案前誦經[siōng-king]，經誦了hē阮合家[ha̍p-ke]平安，年冬好收，眾儂[tsìng-lâng]無病疼。</p>
<p>查某囡仔hē阮老父老母康健[khong-kiān]有趁錢。查某儂hē阮丈夫[tiōng-hu]勇健[ióng-kiānn]大趁錢；家官[ke-kuann]康健；後生無事路[bô sū-lōo]、長歲壽[tn̂g-huè-siū]、好io-tshī、gâu讀冊；大後生規矩疊實[kui-kí thia̍p-si̍t]，趁錢來交阮，毋通嫖[phiâu]查某，會捌想[bat-siūnn]，通[thang]來成家蓄伙[sîng-ke hak-hué]；大查某囝嫁去予某儂做新娘，保庇伊得家官疼[thiànn]，翁某和好；阮囝婿好字運大發財；細漢查某囝嫁一个富標通[hù- phiau-thong]个囝婿。</p>
<p>守寡儂[tsiú-kuánn-lâng]講，我無一半儂，有破病無儂通照顧。後生查某囝攏細漢，若有病疼亦無通請醫生。月娘媽天跤下光[thinn-kha-ē-kng]，會光會暗，大事化小事，小事化無事，予我一家[ke]大細漢攏平安。別日[pa̍t-ji̍t]阮後生大漢有掌志[tsiáng-tsì]娶新娘，查某囝嫁著好囝婿來補我守苦節[siú khóo-tsiat]个功勞。我逐年備辦[pī-pān]香花茶菓[hiong-hua tê-kó]拜謝汝月娘媽保庇个恩情[in-tsîng]。</p>
<hr />
<p>祈求嫁好翁、娶好某、生後生，是按怎愛做一寡「偷提」个「儀式」？<span data-jsid="text"><span>在我土想，用「偷」个，扑算是可比俗語所講：「敢，著快</span><wbr><span>做媽」[kánn, tio̍h khuài tsò má]，本來無迄號福份（嫁好翁、娶好某、生後生），</span><wbr><span>愛敢去爭取，甚至做出小可仔無合法、無道德个代誌，嘛愛</span><wbr><span>liâu--落去。用偷薅蔥、偷拔籬即種小罪過來做象</span><wbr>徵[siōng-ting]。</wbr></wbr></wbr></wbr></span></p>

