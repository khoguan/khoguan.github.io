---
layout: post
title: 「歹年冬，厚痟儂」、「國之將滅，必有妖孽」
date: 2011-04-15 16:01:47 +0800
author: 潘科元
categories: [台灣俗諺]
---

<p>「歹年冬，厚痟儂」[Ph&aacute;inn n&icirc;-tang, kāu si&aacute;u-l&acirc;ng]，即句出名个俗語，其實有伊深刻个內涵－－生理會影響心理。年冬是指收成，年冬若䆀[b&aacute;i]，發生饑荒[ki-hng]，百姓腹肚枵餓[iau-gō]，身體袂堪得，儂个精神著會連帶出問題，產生幻覺佮各種心理異常。</p>
<p>但是咱个社會發展甲遮複雜，即句俗語著愛重新解說，楦闊[h&ugrave;n-khuah]伊个內涵。「歹年冬」，變做是指社會價值觀混亂，而且 富--个 富拄天，窮--个 窮寸鐵[p&ugrave;--&ecirc; p&ugrave;-t&uacute;-thinn, k&icirc;ng--&ecirc; k&icirc;ng-tsh&ugrave;n-thih]；「厚痟儂」，是指變態、痟亂个人物、事件佇媒體一直puh--出來，成做[tsi&acirc;nn-ts&ograve;]眾儂注目个話題。</p>
<p>共同活佇即个社會，凡勢咱每一个儂，心肝底攏有陰影佇咧－－恐驚家治有一工嘛愛變做新聞中个痟儂。總是，眼前閣有蓋濟比咱卡譀古[h&agrave;m-k&oacute;o]、卡出名，閣有錢有勢个痟儂，佇遐排列等欲上電視，扑算輪袂到著我。</p>
<p>許信良講台灣著愛大膽西進，嘛開放予中資、中客、中生來台灣，但是政治上閣愛想盡辦法拖落去，勿[m&agrave;i]佮中國談判。這用跤頭趺想嘛知，根本無可能！</p>
<p>施明德公開唱聲[tshi&agrave;ng-siann]，叫蔡英文公開表明家治是毋是同性戀。一个男女關係濫糝來个儂，將下流當做風流，亦敢對一个獨身過日、行為端正个儂講出即款話來侵犯儂个隱私？有夠橫逆[h&icirc;ng-gi̍k]！</p>
<p>台灣儂著是有真濟即種敗類，外來政權才敢按呢聳鬚[tsh&agrave;ng-tshiu]。這毋是「歹年冬，厚痟儂」會凍形容个，著愛用老輩儂捷講个一句古文來表達：「國之將滅，必有妖孽」[Kok# tsi tsiong bia̍t, pit-i&uacute; iau-gia̍t.]</p>

