---
layout: post
title: 姓「孫」台語按怎唸？Sun? Sng?!
date: 2011-03-23 14:42:17 +0800
author: 潘科元
categories: [呼音, 台語呼音、腔口(口音)]
---

<p>頂一篇講著孫立人將軍，我佇facebook寫了，受著一寡台語文界个老師友志个反對，怹講無同意、無聽過名姓个「孫」是唸做 Sng 个音。所以，關係「孫立人」台語唸做 Sng Li̍p-j&icirc;n 我愛做一个補充。</p>
<p>台語「囝孫」个「孫」--字，講 sun，無問題。「囝孫」雖是白話，但是其中个「孫」唸做 sun，音韻系統屬佇「字音」、亦著是文言音、讀音。</p>
<p>若當做儂姓用，姓「孫」个台語名，台灣儂上捷聽著个，我相信是「孫悟空」。即个「孫悟空」是古冊个人物，所以做戲个、講古个，怹選擇唸文言音 Sun Ngōo-khong，後來民間閣走音變成 Sun Mōo-khong.</p>
<p>但是一般儂个姓「孫」--字，著愛唸白話音 Sng，這是泉州、廈門腔，若漳州腔是 Suinn。亦著是親像「酸」白話音个泉漳腔口分別按呢。</p>
<p>姓「孫」唸做 Sng，無論廈英大辭典(1873)、廈門音新字典(1913)、台日大辭典(1931)，每一代經典性个閩台語字辭典攏有明文記載。</p>
<p>閣卡重要个，是 Sng Li̍p-j&icirc;n 即三字，是當年阮老父閣佇咧个時，親喙對我所講，我印象足深，記甲一清二楚。</p>
<p>一代傳一代个台語到我遮，我綴阮老父繼續講 Sng Li̍p-j&icirc;n 到底有啥毋著？咱欲爭取、欲傳承个，咁毋是父母話？</p>
<p>亦真佳哉，當年我主動請阮爸爸共我講伊少年个代誌，我才有機會聽著伊講著即个名。若無，今仔日我佇遮按呢主張，無一儂同意，我煞千喙僫分[tshing-tshu&igrave; oh hun]。</p>
<p><span>我當然知影，現今多數台灣儂，攏已經毋知影「孫」遮爾簡</span>單个字「竟然」有 Sng 个音。影響个因素有三點，我頂面講著兩點：1.囝孫 2.孫悟空，第三點著是 sun 卡倚華語音。</p>
<p><span data-jsid="text"><span>我毋是破袂開个蠻柴頭，堅持 Sng 才是姓「孫」个正音，逐家欲唸文言音 Sun，我無反對。但是請千萬毋通攏無稽考[khe-kh&oacute;]過，煞來否定</span><wbr></wbr>儂繼續講 Sng 个音。</span></p>
<p><span data-jsid="text">整體來講，台語个字姓有對白話音改讀文言音个趨勢：親像「翁 ang、何 u&acirc;、史 s&aacute;i」變做 ong、h&ocirc;、s&uacute;，從中尤其是「史 s&aacute;i」因為佮「屎」共音，所以變了上早。甚至傳統<span class="text_exposed_show">布戲都[to]有用這來滾耍笑。</span></span></p>
<p><span data-jsid="text">姓「史」連傳統布袋戲都攏唸 S&uacute; 矣，所以金光電視布袋戲當然是講 S&uacute; iām-b&ucirc;n（史豔文）。</span></p>
<p><span data-jsid="text"><span>台語个豐沛十全[phong-ph&agrave;i tsa̍p-tsn̂g]、千變萬化，毋是咱即代个儂所</span><wbr></wbr>想个遐爾簡單。</span></p>
<p>汝咱台語程度䆀 [L&iacute;-l&aacute;n T&acirc;i-g&iacute; th&icirc;ng-tōo b&aacute;i]<br />
䆀甲離經閣毋知 [B&aacute;i kah lī-king koh m̄ tsai]<br />
無緊扑救穩當害 [B&ocirc; k&iacute;n phah-ki&ugrave; &uacute;n-t&agrave;ng hāi]<br />
老師學生同齊來 [Lāu-su ha̍k-sing t&acirc;ng-ts&ecirc; l&acirc;i]</p>

