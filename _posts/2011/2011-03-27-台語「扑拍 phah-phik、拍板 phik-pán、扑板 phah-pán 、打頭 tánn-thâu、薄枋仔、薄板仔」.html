---
layout: post
title: 台語「扑拍 phah-phik、拍板 phik-pán、扑板 phah-pán 、打頭 tánn-thâu、薄枋仔、薄板仔」
date: 2011-03-27 12:52:34 +0800
author: 潘科元
categories: [漢字, 台語漢字探討]
---

<p>昨昏暗台語讀冊會，阮講著俗語「戲館邊个豬母，袂吹簫嘛會扑拍」[hì-kuán-pinn ê ti-bó, bē tshue-siau mā ē phah-phik]。有朋友毋知啥乜是「扑拍」，佇遮<a target="_blank" title="淡水龍山寺南管樂器「拍板」" href="http://www.flickr.com/photos/goldentime/4184200046/">連結附圖</a>予各位看一下。南管咧「扑拍phah-phik、遏嘹拍at liâu-phik」个樂器叫做「拍板 phik-pán」</p>
<p>以下「文言成語+台語俗語」是有鬥句个喔－－「近朱--者赤，近墨--者黑[kīn tsu--tsiá tshik, kīn bi̍k--tsiá hik]；豬母近曲館[khik-kuán]邊，袂吹簫嘛會扑拍[phah-phik]」。（「者」愛唸輕聲）</p>
<p>台語"phah" 教育部叫儂寫「拍」，我一直無趁伊。頭前提起"phah-phik" 若照伊講个，著愛寫做「拍拍」，佮phah-phah著分袂出來。phah 若寫做「扑」，毋但「扑扑phah-phah」佮「扑拍phah-phik]好分，而且「拍板phik-pán」佮「扑板phah-pán」嘛好分。「拍板」是樂器名詞，「扑板」是佇寺院內時間到，「扑板phah-pán」通知逐家來食飯。</p>
<p>若借用華語講个【打ㄉㄚˇ】來寫台語个"phah"咧？即个「打」台語是tánn，並無phah个音，親像單位詞「一打、兩打」。若寫「打折」是唸tánn-tsiat，若寫「扑折」著唸phah-tsiat，意思共款。但是「打頭tánn-thâu」毋是「扑頭phah-thâu」！「打頭」是做大戲个時咧梳頭打扮，「扑頭」是扑儂个頭，差傷濟啦。</p>
<p>「板 pán」佮「枋 pang」台語嘛愛分。薄枋仔[po̍h-pang-á]是薄薄个枋仔，薄板仔[po̍h-pán-á]是粗俗个薄棺材！但是無「仔」，講「薄板」，是形容詞，儂講「瘦[sán]閣薄板[po̍h-pán]」，是咧講儂足瘦。</p>
<p>台北「枋橋 pang-kiô」寫做「板橋 pán-kiô」按呢著卡低路，屏東「枋寮 pang-liâu」按呢寫卡著！</p>
<p>「蹋著鐵枋」是that tio̍h thih-pang，「鐵板豆腐」是 thih-pán-tāu-hū。</p>
<p>欲寫台語漢字，著愛用台語做主，整體來考慮台語所有个呼音、語詞佮意義个關係，亦著兼顧本字个稽考佮實用上个分辨功能，必要个時，嘛著用寡羅馬字，按呢才有法度妥當來表記豐沛十全[phong-phài tsa̍p-tsn̂g]，千變萬化个台語。若只是徛佇華語个用字來思考，直接借字過來寫台語，或者是干那考慮台語本字个學術研究，欲做台語用字唯一个根據，一个是真不懂[put-tóng]，一个是掠死訣[lia̍h sí-kuat]，攏無理想。</p>

