---
layout: post
title: Facebook朋友滿500小記
date: 2011-04-14 14:45:34 +0800
author: 潘科元
categories: [台語文資訊處理]
---

<p>對Facebook遐轉貼我2011-04-11寫个文字：</p>

<p>拄才接受一位大姊个邀請了後，小弟佇facebook所交陪个朋友到今[tann]足足滿500位。網路頂个我卡袂見笑，心肝內想講：「為著欲予閣卡濟儂看著『用心、講究』个台語文生做啥乜款，只要我感覺對方有台灣意識、語言意識，我著愛盡量主動去佮伊做朋友。」</p>

<p>facebook个設計，利便進行個別抑是群體个互動，所致我雖然拄用facebook無幾個月，但是我佇遮佮逐家所進行个討論，交流，已經大大超過我進前佇blog幾若年久个累積。</p>

<p>不而過，儂講：一好佮一啀，無兩好通相排[Tsi̍t-h&oacute; kah tsi̍t-g&acirc;i, b&ocirc; nn̄g-h&oacute; thang 
sio-p&acirc;i]。facebook雖罔卡方便儂即時互動，但是舊文字真僫揣，儂嘛無迄號精神去p&iacute;ng出來看，尤其是google嘛搜揣
[tshiau-tshuē]袂著，等一講，咱用心計較佇facebook所發表个物件，將來恐驚攏「船過水無痕」。</p>

<p>後來，我發展出一種做法。先踮facebook發表，得著逐家个指教了後，才閣kh&oacute;o-phih (copy) 過去我佇 xuite 个網誌（舊站佇https://blog.xuite.net/khoguan/blog，2023年設新站佇<a href="https://taigi.page">https://taigi.page</a>），進一步修削、補添，保存比較卡完整、正確个內容。</p>

<p>而且，facebook傷過頭開放个群體互動，朋友一下交濟，毋但出現資訊超載个問題，閣卡惱氣[l&oacute;o-kh&igrave;]个是「糞埽超載」，一大堆低路、情色个廣告佮無聊、無品个應用程式訊息、標記，充滿佇動態消息个版面。愛了袂少精神來刪除、過濾。咱若將朋友个分類做予卡幼咧，按照分類來看訊息，對 
應付即種困擾加減仔有補所。（2023-05-13補註：「分類」个連結失效，刪除。）</p>

<p>總講一句，網路時代个儂，愈來愈愛行「短路」，亦著是卡愛 
緊捷快[k&iacute;n-tsia̍p-khu&agrave;i]个溝通，「一句來、一句去」，想著啥，現講現應，卡無咧三思[s&agrave;m-su]。文字著袂幼路、袂深沈，心理嘛卡浮漂[ph&ucirc;-phi&ograve;]、躁性[s&ograve;-s&igrave;ng]。咱三不五時，嘛著暫且離開網路，翻頭加讀一寡紙本冊，三斤青草仔煉做一碗，「厚積而薄
發」[hiō-tsik j&icirc; po̍k-huat]，攑筆來寬寬仔寫文章。 </p>

