---
layout: post
title: "寒[kuânn]--儂看著一尾魚"
date: 2011-01-30
author: 潘科元
categories: [生活台文, 活咧]
tags: [面冊網誌]
---

下昏暗出去巷仔口食飯，了後，騎oo-tóo-bái去買pháng、買豆奶[tāu-ling]。即擺年兜，寒了to亦有夠額。拄食飯飽，卡燒烙[sio-lō]个身軀，嘛袂堪得冷風剾[khau]，真gàn。想講pháng店佮超市攏無遠，著無共迄雙十外箍个棉紗[mî-se]手lông提出來掛。

先去「小潘潘」買pháng，出來，閣lún寒，騎去到超市。入去，揀著欲愛个豆奶，用兩支指頭仔對矸仔喙 下唇[ē-tûn] 拈[ni]\--咧，提去出口算錢。等頭前一个儂客，伊个 猶未算好，我个指頭仔著予冰藏過个塑膠矸仔凍[tàng]甲 tù 袂椆，緊共迄罐豆奶擲[tàn]-hē咧櫃台。

越頭看見排頭前迄个小姐，伊買幾若項物，其中有一項，白色phoo-lé-lóng个phiat仔貯咧，保鮮膜[pó-sian-mo̍oh」封咧，歸个予別項物件 tsa̍h 咧，干焦捅[thóng]出一角，予我影著一tsat烏塗色个魚尾叉[hî-bué-tshe]。

寒甲起雞母皮个我，想著即尾魚，抑閣有歸間超市个魚，毋知怹是按怎處理个？本來日日佇遐泅水滾泱[kún-iann]个魚，按怎變做咱消費者手裡一封一封个清氣包裝？對魚塭仔[hî-ùn-á]網起來、掠起來个魚，咁是一離水，著即時予儂擲入去冷凍櫃[líng-tòng-kuī]裡，活活凍[tàng]\--死？才閣一尾一尾包裝起來？Tang時扑鱗[phah-lân]？按怎用？

我活佇即世間，即世間發生个代誌，我啥乜攏毋知。

## 面冊網誌留言

Seng-hian Lau：  
科元兄，tsit篇來踮BONG報174期刊好\--無？

潘科元：  
恁有遐欠稿nih~，無魚連hê-pi嘛好？  
我是真歹勢啦，毋閣，若準有影合用，即兩工我想著啥乜，才閣小可改\--幾字仔，後\--日才請汝就按呢提去處理。勞力。

Seng-hian Lau：  
科元兄，阮永遠攏欠好文章，你通寬寬仔改，有一月日的時間，你若改甲滿意矣，才寄電批予我，lóo力！！！感謝！！！

Judy Hung：  
真gàn..這句話真久無聽見啊..卡早阮阿母有按呢講,比寒擱卡冷的意思,天氣寒手攏袂活動..可惜現時講台語ê朋友受華語影響,真少儂用這種詞啊..

Seng-hian Lau：  
科元兄，有別篇嘛會使，無嫌濟，愈濟愈好 😛

王昭華：  
食著冰，會gàn嘴齒，阮母有按呢講。
