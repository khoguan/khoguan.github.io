---
layout: post
title: 台語否定詞「免、毋免、無啥免」
date: 2011-05-26 07:18:41 +0800
author: 潘科元
categories: [語詞, 台語語詞探討]
---

<p>台語講「免 bi&aacute;n」，著是華語「不用、不需要」。但是「免」頭前閣加一个否定詞「毋 m̄」，講「毋免」，猶原是「免」个意思，毋是負負得正！不過，講「毋免」口氣卡軟。</p>
<p>閣有一種講法「無啥免 b&ocirc;-si&aacute;nn-bi&aacute;n」，意思是「無一定愛」、「無啥需要」（雖然「免」佮「需要」明明是相反个意思），有時是確實感覺無足需要，有時是婉轉表達講毋免麻煩，閣去做啥乜代誌。華語是「不太需要」。「無啥免」比講「毋免」，表達無愛个口氣閣愈婉轉。</p>
<p>「無啥免」是先父在生三不五時會講著个話，凡勢有袂少朋友恁無按呢講，總是，這是我个父母話、故鄉話。我即个無某無囝个出外儂，只好利用網路來共伊傳播落去。</p>
<p>「無，to免--lih」（to 變調變第七聲，句尾 lih 低調輕聲），定定用來半講笑，予儂知影咱有佮意接受對方个好意，但是又閣有一點仔歹勢歹勢。</p>
<p>「無，to̍h免」（to̍h 變調變第三聲），是講，若無，著毋免閣麻煩，去咧走傱[ts&aacute;u-ts&ocirc;ng]、設法。</p>

