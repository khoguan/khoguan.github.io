---
layout: post
title: 2011-03-03-古早農具个台語名（2011-02-27佇水碓仔翕像） 
slug: koo2-tsa2-long5-ku7
date: 2011-03-03 17:51:43 +0800
author: 潘科元
categories: [台文講台灣, 器物]
---

<p>2011二月27，因為台灣本土文化書局鄭惠敏小姐共阮報，我才知影去參加
「臉書愛讚志工團」佇台中南屯[Lâm-tūn]水碓仔[Tsuí-tuì-á]舉辦个成立活動。
在地一位用行動來愛鄉土，拚勢欲保存水碓仔古風貌，恢復庄頭性命力个江慶洲先生共逐家做導遊，
了後閣招待阮食鹹糜佮芋仔湯，是用大灶燃火[hiânn-hué]煮个，實在有夠儹！</p>

<p>借即个機會，翕一寡古早農村[lông-tshuan]捷看著个家私，主要是農具，簡單予讀者知影一下。時間傷短，翕無濟。先貼圖，每一張圖下跤有相關个說明。</p>

<p><img border="0" height="599" src="/assets/too/20110303/68.jpg" width="900"/></p>

<p>佇繩繼堂[Sîng-kè-tông]大廳，慶洲兄共逐家做說明。除了伊以外，其他个朋友，我翕了無好，失禮。</p>

<p>廳裡吊三界公爐[Sam-kài-kong-lôo]。天官[Thian-kuan]、地官[Tē-kuan]、水官[Suí/Tsuí-kuan]，三官大帝[Sam-kuan tāi-tè]，民間叫做三界公。</p>

<p>俗語：「上天叫三界，落地叫毋知」[Tsiūnn-thinn kiò sam-kài, lo̍h-tē kiò m̄-tsai.] 是咧講儂忘恩背義[bông-un puē-gī]。<br/>佛教个三界，是欲界[io̍k-kài]、色界[sik-kài]、無色界[bû-sik-kài]。修道儂講：「跳出三界外，不在五行中。」[Thiàu tshut sam-kài guā, put-tsāi ngóo-hîng tiong]。喙講--个卡快 ^^</p>

<p><img border="0" height="900" src="/assets/too/20110303/69.jpg" width="599"/></p>
<p>石磨[tsio̍h-bō]/石磨仔[tsio̍h-bō-ā]<br/>即tún石磨仔，歸个黏死去矣，變做藝術品。</p>
<p>「磨」佇遮是名詞，愛唸勾破第七聲。音聽起來，袂輸是「石帽仔」，共音無共字、無共意思。<br/>操作石磨仔，叫做「挨磨[e-bō」」，俗語：有錢使鬼會挨磨[Ū tsînn sái kuí ē e-bō]。「挨」, 泉、廈腔是 ue。</p>
<p>閣有俗語講：做石磨仔心。意思是，挾[gia̍p]佇衝突[tu̍t]个雙方面个中央，左右為難。類似个講法：「一爿是溝，一爿是圳[tsùn]。」「會顧得東嶽、袂顧得城隍」[Ē kòo teh Tang-ga̍k, bē kòo teh Sîng-hông]。英語講, "between a rock and the hard place", 閣有講 "between the devil and the deep blue sea".</p>
<p>挨磨个所在，叫做「磨間[bō-king]、磨房[bō-pâng]」</p>
<p><img border="0" height="599" src="/assets/too/20110303/70.jpg" width="900"/></p>
<p>塗墼厝[thôo-kat-tshù]，毋是塗角厝[thôo-kak-tshù]。即間塗墼厝，壁灰[piah-hue] hiauh--落來，看會著塗墼壁[thôo-kat-piah]。</p>
<p>製作塗墼，叫做「印塗墼」。<br/></p>
<p>頂峘吊迄項彎弓形个物，毋知是啥，請先進指教，感恩。</p>
<p><img border="0" height="599" src="/assets/too/20110303/71.jpg" width="900"/><br/></p>
<p>牽輪仔[khan-lián-á]。網頁有袂少資料講是「秧格」，我無確定到底咱台灣儂有講「秧格」[ng-keh]--無？</p>
<p>欲播稻仔[pòo tiū-á]進前，先用牽輪仔落去田塗畫痕，才照痕線來播秧仔[ng-á]，才袂播甲uai-tshí-tshua̍h-kô。</p>
<p><img border="0" height="599" src="/assets/too/20110303/72.jpg" width="900"/></p>
<p>崁密[khàm-ba̍t]个鼓井[kóo-tsínn/tsénn]。有蓋濟現代儂攏寫做古井，咁講迄口[kháu]井，自lōng好个時，著是「古」个？當然毋是，鼓井是指頂面个「井欄」[tsínn-nuâ]，形體親像一面鼓。</p>
<p>頂峘倒爿一个漩桶[suān-tháng]，簡單叫做沃水桶[ak-tsuí-tháng]。正爿是抽水个mooh-tah，若古早是愛用跋桶[pua̍h-tháng]縛跋桶索[soh]，luī落去鼓井底，上水[tshiūnn-tsuí]起來。俗語講：「跋桶袂離[lī]得鼓井」。若欲卡方便，著是tshāi吊槔[tiàu-o/oo]，用吊槔桶[tiàu-o-tháng]來上水，叫做上吊槔[tshiūnn tiàu-o]。</p>
<p>相褒歌 唱講：「鼓井袂離得跋桶索[soh]，娘仔袂離得貼心哥。離父離母[lī-pē lī-bó]是無要緊，離開貼心个頭殼眩[hîn]。」</p>
<p>鼓井lōng好，愛疊[thia̍p]石頭抑是磚仔來圍，叫做「格鼓井」[kik kóo-tsínn]。<br/></p>
<p><img border="0" height="600" src="/assets/too/20110303/73.jpg" width="800"/></p>
<p>作穡儂用漩桶[suān-tháng]擔水來漩水沃[ak]菜園。一遍兩桶，用扁擔[pún/pínn-tann]雙頭擔。相片看會著，半圓形个桶捾[tháng-kuānn]，是欲用索仔縛--咧，吊踮扁擔尾，看袂著个後壁（頂一張圖），有加做一个勾手个所在，方便共桶身勾予敧[khi]，予水對頭前个桶sui 漩出來。</p>
<p>古早桶身是kōo柴枋 箍--个，後來才改用卡輕个亞鉛phiánn做。桶sui 用竹箍仔做。<br/>台日典个圖 <a href="http://taigi.fhl.net/dict/gm.php?fn=A%2FA0872.png" rel="nofollow" target="_blank">http://taigi.fhl.net/dict/gm.php?fn=A%2FA0872.png</a> 注意伊桶sui个設計，頂峘刁工刻一khiah，予水會凍散開。</p>
<div class="fbPhotoCaption"><img border="0" height="599" src="/assets/too/20110303/74.jpg" width="900"/></div>
<p>即个鼓井邊个紅毛塗槽毋知叫做啥？原底个用途是啥？頂面个亞鉛線網仔佮青塑膠網仔看tio̍h卡新，毋知咁是後來將槽仔提來做別款路用才khàm--个。</p>
<p>林裕凱老師共阮解說：chúi-chô-á, gún soaⁿ-téng iā ēng chio̍h thâu phah, khàm bāng-á lóng sī kiaⁿ siáⁿ-mih poe ji̍p khì, iah-sī niau káu, chiáu á siak lo̍h khì.（水槽仔，阮山頂亦用石頭扑，崁網仔攏是驚啥乜飛入去，抑是貓、狗、鳥仔siak落去。）<br/></p>
<p><img border="0" height="599" src="/assets/too/20110303/75.jpg" width="900"/></p>
<p>長長个柄[pìnn/pènn]，鬥歸塊枋仔抑是亞鉛phiánn做个迄種，叫做「扒柫[pê-put]、扒柫仔[pê-put-á]」，有所在叫做「粟扒[tshik-pê]」。曝粟仔時，咧扒粟仔用--个。</p>
<p>有齒个（像豬八戒咧用个），叫做「齒扒[khí-pê]」，通將稻藁[tiū-kó]、豆藁[tāu-kó]，草葉東西扒hìnn-sak。</p>
<p><img border="0" src="/assets/too/20110303/76.jpg"/></p>
<p>一、長柄鬥一片大塊枋仔，彼是「大拖」[tuā-thua]。曝粟仔[tshik-á]个時，欲共粟仔集中做伙咧用个。一儂huānn柄出力捒[sak]，另外愛閣兩儂，一儂牽一爿个一條索仔，出平大力拖咧行。</p>
<p>二、卡現代个戽杓[hòo-sia̍h]（長柄鬥塑膠水khok仔）佮古早个戽杓（嘛叫做戽斗[hòo-táu]），生做無啥共款，即項請問各位按怎講？</p>
<p>比較台日典个圖 <a href="http://taigi.fhl.net/dict/gm.php?fn=B/B0860.png" target="_blank">http://taigi.fhl.net/dict/gm.php?fn=B/B0860.png</a><a href="http://taigi.fhl.net/dict/gm.php?fn=B/B0860.png" target="_blank"></a></p>
<p><img border="0" height="599" src="/assets/too/20110303/77.jpg" width="900"/></p>
<p>這設佇頂面迄口井个邊--仔，扑算是咧洗衫个。坐佇外口迄粒石頭，欲洗个衫，囥佇內底迄粒石頭頂，用洗衫槌閣用手，tuî-tuî nuá-nuá，按呢著無用洗衫枋。</p>
<p><img border="0" height="599" src="/assets/too/20110303/78.jpg" width="900"/></p>
<p>水拹仔[tsuí-hia̍p-á]，拹水來用。水池仔[tsuí-tî-á]頂面有浮萍[phû-phiô] / 水萍[tsuí-phiô]。</p>
<p>對鼓井進步到水拹仔，閣對水拹仔進步到牽電个mooh-tah，人類个物質生活佇二十世紀以來，一日千里。但是精神生活咧？資源消耗[siau-môo]甲遮傷重，生態污染[ù-jiám]甲即款，人類三、五十年後个出路佇佗位？</p>
<p><img border="0" height="599" src="/assets/too/20110303/79.jpg" width="900"/></p>
<p>水拹仔[tsuí-hia̍p-á]个英姿[ing-tsu]。半暝仔會跳起來佮惡魔黨相戰。</p>
<p>水拹仔个「拹」，是「出力」，「來回」幾若擺「搖」一支柄个意思。拹，蓋捷用佇欲共長長个物件拔起來个時陣。親像「杙仔[khi̍t-á]」（華語木樁）釘佇塗裡，真絚[ân]，直接拔，拔袂起來，愛用拹--个，拹予漸漸冗[līng]去，最後才拔會起來。</p>
<p>阮細漢看著个水遏仔，對頂峘看會著內底个活栓[ua̍h-sng]，會記得內底若焦[ta]去，上水[tshiūnn-tsuí]上袂起來，愛先灌寡水入去，ta̍uh-ta̍uh-á拹，地下水才會閣起來。</p>
<p>水拹仔嘛有儂講做「水遏仔」[tsuí-at-á]，會凍遏水[at-tsuí]、揤水[tshi̍h-tsuí]。即馬个台灣囡仔，-p/-t/-k/-h 入聲韻尾分袂好勢，我需要想一寡對照詞來予怹做練習。以前，我有用 at-hue / ak-hue (遏花 / 沃花)，即馬知影有儂講 at-tsuí，著會使閣加一組對照詞：at-tsuí / ak-tsuí，像講：</p>
<p>桶仔先捾過去 at-tsuí (遏水)，才捾過來 ak-tsuí (沃水)<br/>著愛 ak-hue (沃花)，毋通 at-hue (遏花)</p>
<p>遏湯(at-thng) 是共湯內底个粒擋咧、閘[tsa̍h]咧，干那予湯流出來个動作。</p>
<p><img border="0" height="599" src="/assets/too/20110303/80.jpg" width="900"/></p>
<p>浴池仔[i̍k-tî-á]，頂面貼thài-luh。卡大塊个thài-luh有印花草，有尾蝶[bué-ia̍h]、魚蝦[hî-hê]。</p>
<p><img border="0" height="599" src="/assets/too/20110303/81.jpg" width="900"/></p>
<p>草箳[tsháu-phiann]。正古早个草箳，完全無用亞鉛線來絞[ká]。</p>
<p>台日大辭典有圖，通比較。<a href="http://taigi.fhl.net/dict/gm.php?fn=A/A0661.png" target="_blank">http://taigi.fhl.net/dict/gm.php?fn=A/A0661.png</a></p>
<p><img border="0" height="599" src="/assets/too/20110303/82.jpg" width="900"/></p>
<p>犁[lê/luê]。製作犁，叫做「鑿犁」[tsha̍k-lê/luê]。</p>
<p>手huānn个所在是「犁尾」[lê-bué]<br/>犁尾落來，是「犁柄」[lê-pìnn]<br/>尖利个鐵phiánn，犁塗个所在，是「犁頭」[lê-thâu]<br/>犁頭起去迄塊，是「犁壁」[lê-piah]<br/>彎khiau，上長个迄部份是「犁轅」[lê-hn̂g]<br/>犁轅尾，有「犁鉤」[lê-kau]<br/>另外有「犁徛正[lê-khiā-tsiànn]」，相片即張[tiunn]犁，是鎖一支鐵枝代替。<br/>以上請指正、補充。</p>
<p>「犁」[lê/luê]，是上有代表性个農具，亦是農業文化、文學个重要象徵[siōng-ting]<br/>普通諺語：甘願做牛，毋驚無犁通拖。[Kam-guān tsò gû, m̄-kiann bô lê thang thua.]</p>
<p>高級諺語：深犁重耙，卡贏放橫債。[Tshim-lê tāng-pē, khah iânn pàng huâinn-tsè.]<br/>意思類似「百般武藝，毋值鋤頭落地」[Pah-puann bú-gē, m̄-ta̍t ti-thâu lo̍h-tē.]</p>
<p>耙[pē] 第七聲，指「割耙」[kuah-pē]、「手耙」[tshiú-pē] 即寡駛犁了後，愛進一步用來整理田塗个農具，這共款愛倚靠辛苦个牛仔兄來鬥拖。<br/></p>
<p>即遍我去水碓仔，時間傷短，無看著「割耙」、「手耙」。「手耙」，有蓋濟介紹台灣農具个資料攏干那寫講是「而字耙」，台灣農民無按呢講啦。</p>
<p>林裕凱老師補充：Gún A-kong thoân gún pâ: " tîr-thâu bōe gō͘ lâng.<br/>pē ā ū, pê ā ū, gún lóng piàn kāng tiāu, só͘-í tāi-khài lóng ē kóng chò koah-pê. (téng-pang gún bú-á kha-chhiú iah khah liú-lia̍h ê sî lâi, Tī Ē-iâⁿ hia ū kóng tio̍h chit hāng)<br/></p>
<p>koah tiū-á liáu, tiū-thâu lóng ē lâu leh nōa, kàu beh koh pò͘ chhân chìn-chêng, chiah ēng lê ka i hoan--khí-lâi, liáu-āu im-chúi, im--kúi-ji̍t-á, chiah koh ēng koah-pê lo̍ah chhân, lo̍ah hō͘ i pîⁿ.</p>
<p><img border="0" height="599" src="/assets/too/20110303/83.jpg" width="900"/></p>
<p>柴箱[tshâ-siunn]貯衫，是衫仔箱[sann-á-siunn]；貯戲服、布袋戲尪仔，是「戲籠」[hì-láng]。</p>
<p><img border="0" height="900" src="/assets/too/20110303/84.jpg" width="599"/></p>
<p>掃箒[sàu-tsiú/tshiú/tshiúnn]<br/>腔口幾若種。</p>
<p><img border="0" height="599" src="/assets/too/20110303/85.jpg" width="900"/></p>
<p>門簾[mn̂g-lî]</p>
<p>房內無愛予儂看現現，防君子無防小人。兼保護隱私佮tsng-thānn个功能。</p>
<p><img border="0" height="600" src="/assets/too/20110303/86.jpg" width="791"/></p>
<p>紅眠床[âng-bîn-tshn̂g]，也叫做「八跤眠床」[peh-kha-bîn-tshn̂g]（也有儂講做「八角眠床」[peh-kak-bîn-tshn̂g]，可能是走音去矣。）邊--仔有放[hòng]甲真大个結婚像。</p>
<p>日本時代，台灣儂批評日本風俗个囡仔歌：<br/>儂插花、伊插草<br/>儂抱嬰、伊抱狗<br/>儂未嫁、伊先走<br/>儂坐轎、伊坐畚斗<br/>儂睏紅眠床、伊睏屎礐仔口[sái-ha̍k-á-kháu]<br/>儂到厝、伊到橋仔頭<br/>儂hah-hah笑、伊目屎nih-nih流。</p>
<p>俗語：sīng伊上踏枋，煞欲上眠床。[Sīng i tsiūnn ta̍h-pang, suah beh tsiūnn bîn-tshn̂g]<br/>是咧罵儂得寸進尺。</p>
<p><img border="0" height="599" src="/assets/too/20110303/87.jpg" width="900"/></p>
<p>這毋知叫做啥？啥用途？請指教。</p>
<p><img border="0" height="599" src="/assets/too/20110303/88.jpg" width="900"/><br/>灶[tsàu]</p>
<p>灶空[tsàu-khang]，著是 long柴入去燃[hiânn]个空。<br/>灶額[tsàu-hia̍h]，著是灶空頂面燻甲烏烏个所在。<br/>大鼎[tuā-tiánn]頂面崁鼎蓋[tiánn-kuà]。<br/>灶頭囥一塊細塊碗公，頂有囥一支「杓仔」[sia̍h-á]，khat「湆糜」[ám-muâi/muê/bê/bêr]个叫做「湆杓仔」[ám-sia̍h-á]。<br/>灶个邊仔倚壁，有「火夾」[hué-ngeh]</p>
<p><img border="0" height="599" src="/assets/too/20110303/89.jpg" width="900"/></p>
<p>料理米酒[liāu-lí bí-tsiú]，鹹tok-tok，煮食咧lām个，按呢著免閣suah鹽。袂使直接提來啉，嘛毋通拜拜敬酒。</p>
<p><img border="0" height="599" src="/assets/too/20110303/90.jpg" width="900"/></p>
<p>桌罩[toh-tàu]、桌崁[toh-khàm]、桌𥴊[toh-kám]攏有講。<br/>khàm菜，卡袂予胡蠅tsam。後來有做雨傘型个，阮細漢有用過。另外，鼎有鼎𥴊[tiánn-kám]。</p>
<p>囡仔歌唱講：<br/>天對地、[thinn tuì tē]<br/>鱟桸對飯篱、[hāu-hia tuì pn̄g-lē]<br/>鼎𥴊對鼎摖、[tiánn-kám tuì tiánn-tshè]<br/>頭殼碗對五筋枷。[thâu-khak-uánn tuì gōo-kin-kê]</p>
<p>即種「對句」，是科舉時代流落來个，讀冊儂學做文言个對句，袂少「聲律啟蒙[sing-lu̍t khé-bông」个冊有收集，欲訓練做八股文个基礎。民間家治創造真濟「無字」个對句，上精彩个是洪舜延先生收集、再創作个「台諺聲律啟蒙」。</p>
<p><img border="0" height="599" src="/assets/too/20110303/91.jpg" width="900"/></p>
<p>即種跤踏車，應該是有掛「跤擋[kha-tòng]」--个，跤踏仔倒踏，車輪仔著擋恬，咱即馬騎袂慣勢，會跋落來。</p>
<p>後座有菜瓜摖[tshài-kue-tshè]。通抾籽來生湠，菜瓜ta--去个纖維[tshiam/siam-uî/î]，嘛叫做菜瓜摖，抑是菜瓜蒲[tshái-kue-pôo]。現代是用石化製品个菜瓜布。</p>
<p>自然界真奧妙，歸條菜瓜ta-khok-khok變kuann，內底个種籽猶原保存完整个性命力。</p>
<p><img border="0" height="900" src="/assets/too/20110303/92.jpg" width="599"/></p>
<p>制服美少女稻草儂[tsè-ho̍k bí-siàu-lú/lí tiū-tsháu-lâng]</p>
<p>塗跤有「車箕」[tshia-ki]。車箕下跤有 kue-le̍h-á<br/>車箕無耳，卡密[ba̍t]，柫[put]粟仔用。畚箕[pùn-ki]有耳，卡lang，柫糞埽，搬砂石、磚仔用。</p>
<p><img border="0" height="599" src="/assets/too/20110303/93.jpg" width="900"/></p>
<p>欲將粟仔對稻穗扑落來，上古早是用「摔桶」[siak/sak-tháng]，愛配合「桶梯」[tháng-thui] 落去 siak 稻仔[tiū-á]。相片是戰後卡新型个，叫做機器桶[ki-khì-tháng]。</p>
<p>細漢阮店有一个定來交關个儂客，某乜叔--仔，伊著是專門咧做這--个。一二十年前，伊个機器桶店著收起來，儂退休，店內賰落來个機器桶，講欲送予博物館收藏。</p>
<p><img border="0" height="599" src="/assets/too/20110303/94.jpg" width="900"/></p>
<p>即隻機器桶，少年當勇个時，見擺作穡，一下紡行[pháng kiânn]--到塊[kàu-tè]，彼是驚天動地，hì-hù叫，ing-phōng-phông，何等个威風！<br/></p>
<p>總是，時勢咧變，著準歸組閣好好，姑不將嘛著退休，將穡頭讓予下一代閣卡大隻勇猛个即隻機器桶，少年當勇个時，見擺作穡，一下紡行[pháng kiânn]--到塊[kàu-tè]，彼是驚天動地，hì-hù叫，ing-phōng-phông，何等个威風！<br/></p>
<p>總是，時勢咧變，著準歸組閣好好，姑不將嘛著退休，將穡頭讓予下一代閣卡大隻勇猛个機器去作[tsoh]。<br/></p>
<p>今[tann]毋知幾十年無振動[tín-tāng]喇，放咧予生鉎遛疕[senn-sian-liù-phí]、牽蜘蛛絲。佳哉，主儂iá惜情，無共伊賣予收歹鐵仔--个 刣肉，寒天尾晡仔，有通靜靜蹛遐 tsioh日, 數念往日[siàu-liām íng-ji̍t]。</p>
<p><img border="0" height="900" src="/assets/too/20110303/95.jpg" width="599"/><br/></p>
<p>這是啥？請各位指教。</p>
<p><img border="0" height="599" src="/assets/too/20110303/96.jpg" width="900"/><br/></p>
<p>灶跤壁裡刁工開一空，迵[thàng]後壁花園仔，煮好个點心，隨時通tshāi--遐，予佇外口樹仔跤咧秋凊、hap-sian个儂捀[phông]去食，實在有夠享受个neh！</p>
<p>江慶洲先生，閣有列位友志：<br/>傍[pn̄g]恁逐家个福氣，小弟食著二十幾年來毋捌閣有个，大灶燃[hiânn]火煮个鹹糜佮甜芋仔湯，我會一世儂數念[siàu-liām]！</p>
<p>我食个是用一塊古早碗貯个，顧食，無顧翕像，無彩。</p>
<p>儂个手指頭仔[tsíng-thâu-á]有分：<br/>大頭拇[tuā-thâu-bú]、指頭仔拇[tsíng-thâu-á-bú]（其他个講法寫袂了）<br/>指指[kí-tsáinn]<br/>中指[tiong-tsáinn]<br/>尾二指[bué-jī-tsáinn] / láu-á-tsáinn<br/>尾指[bué-tsáinn] / 尾指指[bué-tsíng-tsáinn]</p>
<p><img border="0" height="599" src="/assets/too/20110303/97.jpg" width="900"/><br/></p>
<p>柴絪仔[tshâ-in-á]，thang燃火[hiânn-hué]，快著[to̍h]快過。愛緊閣long竹箍、柴箍入去。</p>
<p><img border="0" height="900" src="/assets/too/20110303/98.jpg" width="599"/><br/></p>
<p>鳥仔岫藝術品[tsiáu-á-siū gē-su̍t-phín]</p>
<p><img border="0" height="599" src="/assets/too/20110303/99.jpg" width="900"/><br/></p>
<p>米籮[bí-luâ]。米籮內底即馬無貯米，貯草絪仔[tsháu-in-á]<br/>俗語：「無奈何[bô-tā-uâ]，kāng米籮」，著是無可奈何之下，對無辜个米籮出水。</p>
<p>後角有一隻機器狗[ki-khì-káu]。（誤）<br/></p>
