---
layout: post
title: 台語文白異讀嘛有男女差別對待？！
date: 2011-04-25 15:17:54 +0800
author: 潘科元
categories: [田野]
---

<p>頂禮拜五去參加台語文讀冊會，對龍井盤山過嶺，有來一个oo-j&iacute;-s&aacute;ng，佮一个阿姨（毋知按怎，講著oo-b&aacute;-s&aacute;ng，我目睭前出現个，是膨皮个漢草，但是即位身材無合，所以叫伊阿姨^^）</p>
<p>阮讀鹿港仙錦田兄發表佇台文罔報个大作，內底有出現「窮 k&icirc;ng」--字。逐家順紲討論著相反詞「富」--字。即字有文言音 h&ugrave;，亦有白話音 
p&ugrave;。h&ugrave;个音即馬卡通用；但是 p&ugrave;个音，強欲無--去矣。像白話字聖經定定講著「富儂 
p&ugrave;-l&acirc;ng」，這台灣毋知閣有啥所在咧通行？普遍逐家攏講「好額儂 h&oacute;-gia̍h-l&acirc;ng、有錢儂 
ū-ts&icirc;nn-l&acirc;ng」爾爾[niā]。若講 p&ugrave;-l&acirc;ng，恐驚會予儂聽做是「窋膿 puh-l&acirc;ng」，差傷遠啦。</p>
<p>「富」白話音 p&ugrave;，可能干那殘留佇一寡俗語內底，親像</p>
<ul>
<li>「<b>窮--个，窮寸鐵；富--个，富拄天</b>」[k&iacute;ng--&ecirc;, k&icirc;ng-tsh&ugrave;n-thih; p&ugrave;--&ecirc;, p&ugrave;-t&uacute;-thinn]；</li>
<li>「<b>跋筊儂，一更窮，二更富，三更起大厝，四更、五更走袂赴</b>」[Pua̍h-ki&aacute;u-l&acirc;ng, tsi̍t-kenn k&icirc;ng, jī-kenn p&ugrave;, sann-kenn kh&iacute; tuā-tsh&ugrave;, s&igrave;-kenn, gōo-kenn, ts&aacute;u bē h&ugrave;]；</li>
<li>「<b>豬來窮，狗來富，貓來起大厝</b>」[Ti l&acirc;i k&icirc;ng, k&aacute;u l&acirc;i p&ugrave;, niau l&acirc;i kh&iacute; tuā-tsh&ugrave;] 。</li>
</ul>
<p>我講「豬來窮&hellip;&hellip;」迄句俗語了後，無張無持[b&ocirc;-tiunn-b&ocirc;-t&icirc;]，即兩位龍井个前輩煞異口同音講：查埔儂名有叫做「來富--&agrave; [L&acirc;i-<b>h&ugrave;</b>--&agrave;]」；若查某个，著愛叫做「來富--&agrave; [L&acirc;i-<b>p&ugrave;</b>--&agrave;]」！</p>
<p>Gua̋
 pi&agrave;ng!! 
無疑悟台語个文白異讀，亦有分查埔、查某無共款喔？台語文言音，一般是用佇卡正式、文雅、官方、書面个語詞；台語白話音，一般是用佇卡日常、口語、俚俗、
鄉土个語詞。這是我定定咧教學生个「常識」，但是我全來毋知影，原來連儂名亦有分喔！平平寫做「來富」兩字个儂名，生查埔个，來號，著愛唸文言音；生查某
个，來號，著愛叫白話音。哇！這真正是台語个大發現！（不才淺學無知，見笑）</p>
<p>對照古文个用詞，生查埔是「弄璋 lōng-tsiong」，生查某是「弄瓦 lōng-u&aacute;」（「瓦」是「布機 p&ograve;o-kui」个「梭仔 so-&aacute;」）。想袂到連台語嘛有將「卡貴氣个文言音」來叫查埔囝，「卡粗俗个白話音」來叫查某囝，即種佇語言上反映出男女差別對待个情形？！</p>

