---
layout: post
title: 台語tsing-tsha本字是「爭差」毋是「精差」；tsáu-tsing本字是「走爭」毋是「走精」
slug: tsing-tsha-and-tsau-tsing-han-ji
date: 2011-07-01 12:21:59 +0800
author: 潘科元
categories: [漢字, 教育部台語推薦用字]
---

<p>我對「緊縒慢 k&iacute;n-tsua̍h-bān」（縒 是 差 个意思）聯想著一句古早格言：善惡到頭終有報，只爭來早與來遲。[Siān-ok t&ograve;-thi&ocirc; tsiong i&uacute;-p&ograve;, ts&iacute;-tsing l&acirc;i ts&oacute; &uacute; l&acirc;i t&icirc;.] 雄雄覺悟著：即个「只爭」个「爭」是「差」个意思。</p>
<p>唐‧杜荀鶴〈自遣詩〉，「百年身後一丘土，貧富高低爭幾多。」[Pik-li&acirc;n sin-hiō it-khiu th&oacute;o, p&icirc;n-h&ugrave; ko-te tsing k&iacute;-to.]</p>
<p>《水滸傳&bull;第六十九回》：&ldquo;我這行院人家坑陷了千千萬萬的人，豈爭他一個？&rdquo;</p>
<p>按呢台語講 tsing-tsha，我扑算上妥當个寫法是「爭差」，「爭」就是「差」，「爭差」是同義並列複合詞！</p>
<p>tsing-tsha，歷來个文獻寫法真濟款： <br />精差（台日典、普閩典、教育部），偏義複詞。 <br />衝差（蔡培火），述補複詞。<br />爭差（陳修），同義複詞。<br />增差（陳憲國、邱文錫），偏正複詞。</p>
<p>另外，ts&aacute;u-tsing 寫做「走精」（台日典、教育部），這嘛有可能是「走爭」。因為台語有「走縒 ts&aacute;u-tsua̍h」个講法。「爭、縒」攏是「差」个意思。「走爭」、「走縒」仝款構詞、仝款意義，按呢解說有通。另外嘛有講「爭縒 tsing-tsua̍h」，廈英典、台日典攏有收，佇白話字文獻也出現真濟遍。</p>
<p>另外需要解說个是，「爭」做「差」个意思，是按怎唸文言音？因為「爭」个造字古義是「兩支手咧相搝[khi&uacute;]、相搶一項物」，即種意思上古早，所以唸古早流傳落來个白話音 tsinn，就是 sio-tsinn 物件。抑解說做「差」个「爭」，是後來才出現个，所以唸文言音。</p>
<p>「爭」--字有「差別」个意思，毋是台語特有个，是漢文自來四常用著个義項。</p>
<p>------</p>
<p>2011-07-03補記：</p>
<p>我佇 facebook 台語社發表即个想法了後，承蒙洪惟仁教授个認可，伊寫講：</p>
<p>『「增差」的寫法是我提出的，我的意思是「增差」佮「加減」共款，是反義並列結構。 「爭差」的寫法最初是楊秀芳教授提出的，伊有真儕漢文獻的證據，攏是「爭差」的詞例，無「爭」獨立使用的例。科元舉出這個例「爭」單獨使用。真好，真有說服力。若是按呢「爭差」是同義並列結構。』</p>
<p>------</p>
<p>2011-07-14補記：</p>
<p>客家先進傅雲欽律師用客話个語料、文獻支持我个看法，伊寫講：</p>
<p>『你最近說 tsing-tsha 的漢字寫法可能是「爭差」。我從客家話的說法，給你一項的佐證。tsing-tsha ，以客家話（四縣腔）說是「tsang5-tsha5」，寫成漢字就是「爭差」。<br /><br />Maciver的客英大詞典p.912 （影本如附件）有「爭差唔遠」（tsang5-tsha5-m3-ian4）詞條，英譯為「the difference is not much」（相差不遠）。<br /><br />tsing-tsha 寫成「精差」，客家話唸作「tsin5-tsha5」，寫成「衝差」，客家話唸作「tshung5-tsha5」，寫成「增差」，客家話唸作「tsen1-tsha5」，都和客家話一般講法「tsang5-tsha5」有出入。</p>
<p>補充：<br />福佬話 ts&aacute;u-tsing 寫做「走爭」，這也符合客家話的說法「tseu4-tsang5」」。<br />&nbsp;<br />中原週刊的「客話辭典」p.597（如附件）把「tseu4-tsang5」寫成「走正」（「正」的音與「正月」的「正」相同），解釋為「失正」，似乎不對。客家話也寫成「走爭」較為適宜。』</p>
<p>感謝傅律師个佐證[ts&ograve;-ts&igrave;ng]，有客話个比較，著足清楚囉！台語無像客話用「爭」--字表示「差別」个講法遐爾濟，閣會凍單獨做動詞用，發音佮其他迄幾字攏koh樣，所以真好確定。若台語个講法，到tann我收集著三个爾爾：爭差、走爭、爭縒[tsing-tsua̍h]，攏是複合詞，而且佮 tsing 仝音个台語詞素真濟，所以本字僫得確定。「爭差」、「爭縒」，是同義並列複合詞；「走爭」可能分析做述補式複合詞卡妥當。</p>
<p>特別是「走爭」即个詞，逐家普遍攏簡單認定是「走精」，解說做「走失精準」，按呢是述賓式複合詞。但是只有分析做述補式複合詞「走爭」－－「走動了偏差去」，才有法度同齊滿足台語佮客語个呼音佮漢字个對應。</p>
<p>其實，重點毋是「台語某一音節个漢字愛按怎寫」，是「按怎理解某一个台語詞素」。漢字只不過是一个方便个媒介，予咱透過伊去理解台語詞素个意義、詞構，佮詞例，嘛方便咱去做無仝漢語方言个比較。只有正確理解一个詞素，咱才會凍正確來運用伊閣去創造、組合新語詞。</p>
<p>當然，袂使將漢字當做仙丹，拄著任何一个台語多音節詞，攏硬欲將伊拆做一音節一音節个漢字詞素來分析，按呢會走火入魔去。親像 k&ograve;ng-ku 其實是日語吸收英語 skunk，台語閣對日語吸收來个外來語單純詞（孤一个詞素形成个詞），根本毋是「摃 k&ograve;ng」+「龜 ku」兩个詞素組起來个複合詞。</p>
<p>我即篇个題目，本來是〈tsing-tsha个本字可能是 「爭差」〉，即馬將「可能」兩字刪掉^^</p>
<p>以下兩張客英大辭典个圖檔，老鼠仔箭頭先勿徙入去圖面，按呢才看會著規張圖，若需要放大，才將箭頭徙入去，伊會自動放大。</p>
<div><img src="/assets/too/2011/0701/5.png" border="0" height="3035" width="2176" /><br /><img src="/assets/too/2011/0701/6.png" border="0" height="3035" width="2176" /></div>

