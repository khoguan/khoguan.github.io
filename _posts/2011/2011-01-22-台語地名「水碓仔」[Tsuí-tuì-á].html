---
layout: post
title: "台語地名「水碓仔」[Tsuí-tuì-á]"
date: 2011-01-22 18:57:41 +0800
author: 潘科元
categories: [台文講台灣, 地名]
---

<p>昨昏去參加台灣文化書局所辦个台語歌謠分享會，請張啟文老師來說唱[suat-tshi&ugrave;nn]，有夠精彩！伊除了唱一寡出名个台語老歌，最後嘛有表演伊家治个創作，唱出伊對鄉土个深情厚愛。有提起台中南屯[L&acirc;m-tūn]一个庄頭，漢字寫做「水碓仔」，台語音是 "Tsu&iacute;-tu&igrave;-&aacute;"，tu&igrave; 第三聲，拄著 &aacute;，特殊變調，變做第一聲。當時在座，有先進講，正音應該是 Tsu&iacute;-tuī 个 tuī，拄著 &aacute;，變調猶原是第七聲。</p>
<p>若是照我想，台灣用「水碓[tsu&iacute;-tu&igrave;]」來做地號名个所在毋但一tah，會按呢號，大常[tāi-si&ocirc;ng]攏是迄所在，有設一座創水力帶動个「石碓」[tsio̍h-tu&igrave;]，代替人力來舂米[tsing-b&iacute;]，這愛有資本，嘛愛地理條件有配合才設會起來。到甲日本時代，引進機械化[ki-ha&icirc;-hu&agrave;]个「米絞」[b&iacute;-k&aacute;]（即馬華語叫做【碾米廠】），傳統个「舂臼「tsing-khū]」、「塗礱[th&ocirc;o-l&acirc;ng]」、「水碓[tsu&iacute;-tu&igrave;]」著隨个仔隨个淘汰[t&ocirc;-th&agrave;i]去矣。「水碓」个正確呼音一般台灣儂亦毋知矣。</p>
<p>舂臼「舂米[tsing-b&iacute;]」、塗礱「挨米[e-b&iacute;]」、米絞「絞米[k&aacute;-b&iacute;]」，對應个動詞愛用無共字眼，總是，目的差不多，攏是欲共粟仔[tshik-&aacute;]个外殼佮內底个米分開。外殼是糠[khng]，粗个是粗糠[tshoo-khng]，thang燃火[hi&acirc;nn-hu&eacute;]，抑是濫落去「印塗墼」[&igrave;n th&ocirc;o-kat]起厝；幼个是米糠[b&iacute;-khng]通tshiau料 飼豬飼雞。毋閣「碓」咁有做動詞用，講「碓米」，這我著毋知矣，請前輩指教。</p>
<p>「水碓」唸做 tsu&iacute;-tu&igrave;，名詞「碓」是第三聲，1873年廈英大辭典、1931年台日大辭典攏有收即个詞，古早韻書注「碓」个音：「都內切，音對」，「碓」本來著是陰去聲，台語自古相傳唸 tu&igrave; 無錯。台語第三聲後壁若接「仔」，毋是一般變調變第二聲，是變第一聲，所以，「水碓仔」个碓變第一聲亦是完全正確个，台中「水碓仔」在地儂並無講了走音去。「水碓[tsu&iacute;-tu&igrave;]」，毋是欲講「墜--落去」个意思，所以毋是「水墜[tsu&iacute;-tuī]」。</p>
<p>台日大辭典所收个台語詞，除去「水碓」，有「碓」个閣有一、 二十个：親像：米碓[b&iacute;-tu&igrave;]、舂碓[tsing-tu&igrave;]、手碓[tshi&uacute;-tu&igrave;]、石碓[tsio̍h-tu&igrave;]、石碓頭[tsio̍h-tu&igrave;-th&acirc;u]、狗踏碓[k&aacute;u-ta̍h-tu&igrave;]（俗語：教狗亦會踏碓）、跤碓[kha-tu&igrave;]（漢字伊寫做腳碓）、lap-tu&igrave;、踏碓[ta̍h-tu&igrave;]、碓臼[tu&igrave;-khū]、碓身[tu&igrave;-sin]、碓頭[tu&igrave;-th&acirc;u]。</p>

