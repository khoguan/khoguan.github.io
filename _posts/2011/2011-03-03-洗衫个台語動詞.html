---
layout: post
title: 洗衫个台語動詞
date: 2011-03-03 17:46:13 +0800
author: 潘科元
categories: [語詞, 台語語詞探討]
---

<p>來講寡關係洗衫个台語動詞，毋過我實在無資格講即个主題，拜託各位指正補充。</p>
<p>洗是總稱，分卡詳細--淡薄來講，高貴个幼布料，像絲仔衫、膨紗衫、高級內衫，用面桶仔水泡冷洗精，衫浸落去，過一站仔，共伊搦搦[la̍k-la̍k]咧著好。亦著是用十支指頭仔搦衫，駐[tū]落去水裡，予衫積做伙，閣提出來，一半離水，予布thi&aacute;n開，頂下來回--幾遍仔，毋通出力，卡袂傷著布料。</p>
<p>若用雙手，輕輕仔【搓洗】，台語叫做「挼」[ju&ecirc;]。</p>
<p>普通衫，著用洗衫（仔）枋，又閣叫做挩枋[thuah-pang]。即个挩[thuah]，著是佇洗衫枋頂面「搓洗」。用thuah-pang來thuah衫，增加摩擦力，l&acirc;-s&acirc;m洗卡會lut。Thuah 
寫「挩」，是教育部推薦用字在內，挩窗仔門、挩衫，攏是即字，重點是有來回重覆个動作。</p>
<p>洗衫，共衫褲拗做歸丸，大力挩，叫做撋[nu&aacute;]。往早[&iacute;ng-ts&aacute;]勤苦个婦人儂，慣勢跍[kh&ucirc;]咧，佇溪墘[khe-k&icirc;nn]、圳溝邊个石頭頂，抑是佇鼓井邊、浴間仔內，用跤桶[kha-th&aacute;ng]，衫囥跤縫[kha-phāng]中央，用歸身軀个重量佮氣力落去撋，迄種做工課个節奏真suah-phah，洗了緊閣清氣。即步我學無路來，若會曉--得个友志，表示恁是有古早味个台灣儂 ^^</p>
<p>撋衫，袂輸是咧撋米粞[b&iacute;-tsh&egrave;]、粿粞[ku&eacute;-tsh&egrave;]按呢--咧。</p>
<p>以上用手洗衫个動作，對輕到重，大概按呢分：搦[la̍k]、挼[ju&ecirc;]、挩[thuah]、撋[nu&aacute;]。若用洗衫筅仔[tsh&iacute;ng-&aacute;]洗，叫做「摖」[tsh&egrave;]。</p>
<p>古早無現代化个洗衫筅仔，是用衫(仔)槌[sann(-&aacute;)-thu&icirc;] 槌槌[tu&icirc;-tu&icirc;]摃摃，硬共l&acirc;-s&acirc;m逼出來。</p>
<p>衫駐澹[tū t&acirc;m]，掖茶箍粉、抹sap-b&ucirc;n、洗衫粉東西，先挩[thuah]，挩好，著愛用清氣水 thuā（英文 rinse），共sap-b&ucirc;n-phue̍h thuā 予清氣，予衫澀澀，袂si&ucirc;nn-si&ucirc;nn。</p>
<p>Thuā好，衫捘捘[tsūn]咧，愛提去用衫仔篙[sann-&aacute;-ko]、衫仔架[sann-&aacute;-k&egrave;] 披[phi]起來，披衫，亦有講n&ecirc;/n&icirc;衫。有儂講 phi 佮 n&ecirc; 意思無仝，毋知各位有分無？若是曝衫[pha̍k-sann]，愛有出日，才有通曝。</p>
<p>古早無衫仔弓[sann-&aacute;-king]，是用 tshng-ko 个，亦著是用竹篙，一領一領憑頭仔[p&icirc;n/pīn-th&acirc;u-&aacute;] 
tshng過衫个tshi&uacute;-ńg-khang、褲个褲跤來披衫。若用衫仔弓吊衫，有个衫仔篙 khu&egrave; 
了卡峘，攑手勾袂著，愛用竹篙叉[tik-ko-tshe]來托[thuh]衫仔弓起去，收衫嘛共款。</p>

