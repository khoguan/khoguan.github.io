---
layout: post
title: 台語「阮」有兩種腔口 guán 佮 gún
date: 2011-04-25 15:06:44 +0800
author: 潘科元
categories: [田野]
---

<p>進前規个談論過台語第一人稱複數用法个鋩鋩[m&ecirc;]角角，請參考〈<a target="_blank" href="http://blog.xuite.net/khoguan/blog/42869435">台語个「阮」佮「咱」</a>〉。台語第一人稱複數，有包含對方聽話者（inclusive first person plural），講「咱 l&aacute;n]，像「咱攏是台灣儂」；無包含聽話者（exclusive first person plural），講「阮 gu&aacute;n/g&uacute;n」，像「阮[gu&aacute;n]兜蹛[tu&agrave;]屏東，恁咧？」以下閣補充說明「阮」个兩種腔口 gu&aacute;n 佮 g&uacute;n。</p>
<p>「阮」有兩種腔口，講 gu&aacute;n 是漳州腔，講 g&uacute;n 是泉州腔。因為漳泉濫[Tsiang-tsu&acirc;n-lām]，兩種講法逐家攏捌聽過。久--來，本來只是腔口个差別，意思、用法攏共款个話，煞有袂少儂感覺 gu&aacute;n 佮 g&uacute;n 意義、用法無共款。</p>
<p>親像流行歌是對台北市發展出來个，台北市是偏泉腔，講 g&uacute;n，毋是講 gu&aacute;n。所以早期个流行情歌內底，定定充滿感情咧唱：g&uacute;n 無愛&hellip;&hellip;，g&uacute;n 毋甘&hellip;&hellip;。所以著有儂認為講 g&uacute;n 表示卡sai-nai，亦有儂認為 g&uacute;n 是歌謠用語。</p>
<p>今仔日閣聽著一種講法：「查某儂才講 g&uacute;n，查埔儂愛講 gu&aacute;n。」實在真心適。</p>
<p>一方面，咱愛尊重每一儂个語感；一方面，若將即種特別个語感，當做台語普遍个智識咧教學生，無閣下工夫去做文獻研究、田野調查。按呢著毋好。</p>
<p>若是臭奶呆个台灣囡仔、少年儂，定定講做 &uacute;n（佮台語「穩」共音），這是錯誤个發音，不可取，應該改過來。若無，台語 g 聲母緊縒慢[k&iacute;n-tsua̍h-bān]會死了了。</p>
<p>有朋友回應講，教育部台語常用詞典，「阮」所收个台南音，伊註明查埔儂講 gu&aacute;n，查某儂講 g&uacute;n。我毋知影迄份調查，到底有問過幾个儂，咁有代表性？但是我實在真歹相信講，台南無論老儂囡仔，大大細細，只要查埔儂一律講 gu&aacute;n，只要查某儂一律講 g&uacute;n，即種台語腔口實在不可思議。向望有台南个朋友來指正、見證，感恩。</p>

