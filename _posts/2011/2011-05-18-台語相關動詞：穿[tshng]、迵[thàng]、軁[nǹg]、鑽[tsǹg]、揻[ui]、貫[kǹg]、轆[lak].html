---
layout: post
title: "台語相關動詞：穿[tshng]、迵[thàng]、軁[nǹg]、鑽[tsǹg]、揻[ui]、貫[kǹg]、轆[lak]"
slug: tshng-thang3-nng3-tsng3-ui-kng3-lak
date: 2011-05-18 15:44:43 +0800
author: 潘科元
categories: [語詞, 台語語詞探討]
---

<p><strong>穿[tshng]</strong>、<strong>迵[th&agrave;ng]</strong>、<strong>軁[nǹg]</strong><strong></strong>、<strong>鑽[tsǹg]</strong>、<strong>揻[ui]</strong>、<strong>貫[kǹg]</strong>、<strong>轆[lak]</strong><strong></strong>，即寡台語動詞，意思重疊[t&icirc;ng-tha̍h]，主要意義攏是指某種物件進入細細个空[khang]，但是有幼路个分別。舉例來講卡實在：</p>
<p>一、「<strong>穿針 tshng-tsiam</strong>、<strong>穿篙 tshng-ko</strong>」</p>
<p>迄个空本來著佇遐，咱才用物件共伊穿過。用線穿過針鼻[tsiam-phīnn]（華語「針眼」），著是「穿針」；用衫褲个手䘼空[tshi&uacute;-ńg-khang]，抑是褲跤穿[tshng]過竹篙來披衫个方式（無用鋏仔、衫弓仔），叫做「穿篙」。</p>
<p>請注意，推薦用字700字內底，所收个「穿 tshīng」是「穿衫 tshīng-sann」个 tshīng，佮佇遮所講个 tshng 
無共款。照講「穿」文言音是 tshuan，親像「穿鑿附會 tshuan-tsho̍k hū-huē」；白話音是佇遮討論个 tshng。「穿」並無
 tshīng 个音，台語 tshīng-sann 寫做「穿衫」，是考慮社會接受度才採取个「訓用字」。</p>
<p>二、「<strong>冷風迵[th&agrave;ng]過裘仔[hi&ucirc;-&aacute;]</strong>、<strong>即條路迵台東</strong>、<strong>規年迵天[kui-n&icirc;-th&agrave;ng-thinn]</strong>」</p>
<p>「迵 th&agrave;ng」有「通過有厚度个阻擋物、有長度个空間/時間」，重點是對即頭到迄頭，中央有物件隔椆咧。</p>
<p>三、「<strong>軁磅空 nǹg pōng-khang</strong>、<strong>軁轎跤 nǹg kiō-kha</strong>、<strong>軁跤縫 nǹg kha-phāng</strong>」：</p>
<p>「軁」个意味，有包含講「身軀愛&agrave;nn低」才入去个感覺。無論是磅空、轎跤、橋跤、跤縫（跨下）、桌仔跤，攏用「軁」个，因為身軀愛&agrave;nn低。咱駛車軁過橋跤，著準實際上毋免&agrave;nn低，但是猶原有迄種隨時準備欲&agrave;nn低个心理。</p>
<p>四、「<strong>鑽空 tsǹg-khang</strong>、<strong>鑽仔 tsǹg-&aacute;</strong>」</p>
<p>本來無「空」个物件，共伊鑽空，有破壞著原來个物件。「鑽」--出來个「空」無一定有規个迵--過。動詞「鑽 tsǹg」加上「仔」變成名詞，一種咧鑽空个家私。</p>
<p>五、「<strong>軁鑽 nǹg-tsǹg</strong>」</p>
<p>兩个單字動詞「軁」+「鑽」變成雙字動詞，意思抽象化，類似華語講个〔鑽營〕。可比「某儂𠢕[g&acirc;u]軁鑽，儂面闊，政商關係真好。」「軁」像頂面所講，身軀愛&agrave;nn落去，佇遮著是比喻肯 
&agrave;nn腰去巴結、姑情儂；「鑽」是比喻本來無空[khang]、無關係，硬鑽空入去、扑出關係。即个「軁鑽」實在是足精彩个台語詞！</p>
<p>六、「<strong>揻空[ui-khang]</strong>、<strong>心肝親像針咧揻、</strong><strong>揻揻鑽[ui-ui-tsǹg]</strong><strong></strong>」</p>
<p>「揻」嘛是「鑽」，但是卡強調用「細閣尖」个物件「反覆旋轉」或者是「一直改變角度」想盡辦法欲kā鑽出一空。因為按呢，所以定定用來形容身體上、心理上所受--著，親像予針利个物件、毒蟲、歹代誌傷害，一陣過一陣劇烈个痛苦。嘛才講「揻揻鑽」，用兩个「揻」來加強「鑽」个感受个強度。</p>
<p>七、「<strong>貫空 kǹg-khang</strong>、<strong>貫耳仔 kǹg hīnn-&aacute;</strong>、<strong>貫鼻 kǹg-phīnn</strong>、<strong>貫喙䫌 kǹg tshu&igrave;-phu&eacute;</strong>、<strong>錢貫 ts&icirc;nn-kǹg</strong>」</p>
<p>「貫 kǹg」是一種「鑽 tsǹg」，強調「有迵--過」。所以欲掛耳鉤，若講：先去予儂「鑽耳仔 tsǹg hīnn-&aacute;」，按呢無夠精密，因為「鑽」無一定有規个迵--過，愛講「貫耳仔 kǹg hīnn-&aacute;」（華語〔穿耳洞〕，華語个講法，無像台語分甲遐幼）。</p>
<p>以早作穡个牛，攏著「貫鼻」。但是即馬个時派男女，佇家治身軀貫鼻，掛鼻鉤，是咧愛媠，阮老派个看著真袂做--得，毋知美感佇佗位。</p>
<p>「貫喙䫌」是童乩定定咧「表演」个項目。</p>
<p>「錢貫」是名詞，古早个銀角仔，中央刁工做空，用「錢貫」索仔共一堆銀角仔貫起來，卡袂散掖掖[iā-iā]。</p>
<p>八、「<strong>轆空 lak-khang</strong>、<strong>轆鑽 lak-tsǹg</strong>、<strong>轆鏇 lak-suān</strong>、<strong>轆榫空 lak s&uacute;n-khang</strong>、<strong>扭轆 li&uacute;-lak</strong>」</p>
<p>「轆」是一種「鑽」，用「不斷轉踅[tńg-se̍h]」个方式來鑽空，無一定有迵--過。教育部辭典寫「戮」--字，我感覺無啥妥當，所以採取《台日大辭典》个寫法。</p>
<p>「轆鑽、轆鏇」著是專門做即種工課个家私。「轆榫空」是用「轆鑽」轆出「榫空」，thang-&aacute;來「接榫 tsiap-s&uacute;n」，是做家具个過程。</p>
<p>「扭轆」是單字動詞「扭」+「轆」，兩字攏有包含「轉踅」个動作。「扭」佇遮會使看做是向咱身軀个方向來轉踅；「轆」是離開咱身軀个方向。兩種對反方向个「轉踅」，合做伙，表示想盡辦法來處理、應付、解決代誌。「歹扭轆」著是真歹處理、歹hua̍t-lo̍h。</p>
<p>這推薦用字是寫做「扭搦 li&uacute;-la̍k」，音無共款。伊第二字个「搦 la̍k」是第八聲，我寫个是照《台日大辭典》所記錄个，第二字是第四聲个講法。《台日新辭書》嘛是記 li&uacute;-lak，但是意思是指 li&uacute;-lia̍h（扭掠）。</p>
<p>以上所講，推薦用字文件有出現个字是「迵 th&agrave;ng、軁 nǹg、鑽 tsǹg、揻 ui」，賰个佇教育部線上辭典查會著，小部份佮我个用字有出入个所在，我攏有注明矣。</p>

