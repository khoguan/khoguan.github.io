---
layout: post
title: "【台語文初體驗】阮 má-á 个料理"
date: 2011-09-02
author: 潘科元
categories: [生活台文]
tags: [面冊網誌]
---
## 本文

傳統个台灣婦女誠[tsiânn]敢甲[kám-kah]，像阮má-á，無論是厝內徛家个煮洗摸磨[tsú-sé bong-buâ]，抑是店面生理个交關買賣，伊逐日無閒tshih-tshih，規年迵天[thàng-thinn]，連過年嘛無歇睏。

伊做查某囡仔个時，著咧共阮外公鬥做古物商个生理，也跟[kin]怹大姊學裁縫，後來閣對潮州來到萬丹，佇電頭毛店咧蹛[tuà]。阮細漢姑\--仔去遐做頭毛，看即个姑娘仔賢慧閣文理，才紹介講親情。即个潮州好姿娘著來嫁予阮爸爸。

論到阮má-á个煮食[tsia̍h]，伊一日三頓，早起煮糜，中晝、暗頓煮飯，毋捌閬站[làng-tsām]。伊个飯菜，毋管是滋味、營養，抑是衛生，攏是一堵讚[it-tóo-tsán]个，煞予我一半擺仔綴大儂出去hông請食桌，顛倒煞食袂醒喙[tshínn-tshuì]、食袂飽。

伊有一寡手路菜，親像焄[kûn]肉sînn仔、炕肉[khòng-bah]，這是阮阿公上佮意个，阮公孫仔攏真愛佇tshìng煙个飯裡攪燒燒个肉湯，紲喙[suà-tshuì]食過一碗閣一碗。

有一日阮咧食晝，一个乞食來到店門口，講欲共[kā]阮分[pun]一碗燒 通[thang]食。阮媽媽起來添一大碗飯，先淋[lâm]肉湯，閣挾[ngeh]幾塊焢肉佮各色菜蔬[tshài-se]，挾甲規碗尖尖，我佇邊\--仔看著會流喙瀾，就按呢倒過去乞食个碗裡予伊。即幕情景，我到tann記椆椆[tiâu-tiâu]，我嘛相信迄碗腥臊[tshe-tshau]个飯菜定著會予即个艱苦儂永遠數念[siàu-liām]。

阮萬丹離東港無偌遠，加網魚[ka-bāng-hî]是東港个名產，也是阮má-á不時會煎[tsian]，我細漢上愛食个一路家常个高級料理。豉[sīnn]鹽過个加網魚煎予按呢酥酥赤赤芳芳[phang-phang]，幼膩鹹甜个魚肉，食tio̍h會開脾，食了會滋微[tsu-bui]。

雖然阮má-á無像阮二嬸、三嬸怹按呢，年仔節仔會曉炊粿，毋閣伊縛肉粽个功夫，無論是粽个內容抑是外形攏比怹卡好，尤其是餡[ānn]內底加包一粒金黃色个鴨卵仁，我逐擺攏毋甘先去咬著，真ni-sinn，沓沓仔[ta̍uh-ta̍uh-á]吮[tshńg]到最後賰迄粒卵仁才食。

自我十九歲開始食菜了後，頂面所講，阮má-á所煮遐个肉sînn仔、加網魚、肉粽，種種个好料，我當然著毋捌閣食矣。

疼囝个老母，為著我堅持欲食素，操心擘腹[peh-pak]，伊驚我食了無營養，著用心計較，四界去問、去學素食个料理。雖然我常在[tshiâng-tsāi]佇外口咧讀冊、食頭路，見若轉來厝裡，伊攏會變出真濟奇巧个素食。著準是簡單个紅燒豆腐，我嘛是食甲毋知飽，有夠脹，心肝內暗靜[àm-tsīnn]責備家治，下一頓的確著撙節[tsún-tsat]，毋通按呢喙飽目睭枵，食[tsia̍h]甲食積[si̍t-tsik]，煞去礙著脾胃。總是，這著愛相當个意志力neh！

【收話尾】 台灣本土文化書局，台語文讀冊會，即禮拜舉辦「台語文初體驗」。即篇是為著「應酬」即个活動所寫个。我本來是想講，一寡友志是初體驗，無毋著；毋過，連我即个已經寫台語雜文二十幾冬个儂也咧趁暢[thàn-thiòng]，佮儂咧「初體驗」，an’咁袂傷[siunn]無站節？轉念kā想，我逐工寫台語，每一擺攏閣感覺是足鮮沢[tshinn-tshioh]个新經驗，所以我用兩點鐘久寫出即篇「命題作文」[bīng-tê tsok-bûn]，嘛是一種个初體驗！

不而過，我即个半路食菜个世俗儂，欲越頭轉去回想細漢食臊[tsia̍h-tsho]个代誌，我个心願，卡無愛引動[ín-tōng]儂對魚魚肉肉發生口腹之慾[khió-hok tsi io̍k]，煞來增加眾生予人類過刀刣肉个殺生苦慘代。閣再篇幅、時間攏有限，所以我只是皮皮仔寫一下，無入骨去描寫遮个食食[tsia̍h-tsi̍t]个滋味，向望讀者原情。

---

## 面冊網誌留言

**杜建坊**  
煞食袂醒喙，只款用法乜奇巧。

步頻「醒喙」是用在「正面」，是數想特別个好味素；若是粗菜便飯食傷久，就望看有啥好料通醒喙--無？「袂」醒喙个講法，頭一擺聽。

**潘科元**  
台日典有收例句：脾土無開，食物[tsia̍h-mi̍h]才袂醒喙。

是講我咧寫个時，嘛感覺小可仔無鬥搭，總是，愛閣想卡媠氣个句讀[kù-tāu]，現步先寫「顛倒煞食袂醒喙」。
