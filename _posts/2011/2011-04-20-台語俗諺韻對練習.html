---
layout: post
title: 台語俗諺韻對練習
date: 2011-04-20 10:20:49 +0800
author: 潘科元
categories: [台語文學, 非詩]
---

<p>閩台語利用口語俗諺來訓練做對、鬥句，是通行足久个傳統。但是即種傳統已經斷去，無啥儂知影有即號物件囉，上加知影「天對地、鱟桸[hāu-hia]對飯篱[pn̄g-lē]、頭殼碗對五筋枷[gōo-kin-k&ecirc;]」即个出名个丑仔白，但是毋知影有歸篇个作品，嘛毋知這是咧創啥貨个。</p>
<p>即種「韻對」，文言文有《聲律啟蒙》个冊，這著蓋濟儂知影，冊店有咧賣，北一女嘛提來做國文補充教材。但是台語口語的聲律啟蒙作品，毋知各位知影無？</p>
<p>用台語俗諺語來創作，類似的作品有幾若份，從中，洪舜延先生所做的《臺諺聲韻啟蒙》，上蓋豐沛、精彩。《南灜文獻》第三卷第一、二期合刊(1955.12.15) 有刊載。這網路無塊通直接下載全文，但是我捌引用內底拄開始幾節，註解介紹過。</p>
<p>
<a href="/posts/臺諺聲律啟蒙-(一)/" target="_blank">〈臺諺聲律啟蒙〉（一）〉</a><br />
<a href="/posts/臺諺聲律啟蒙-(二)/" target="_blank">〈臺諺聲律啟蒙〉（二）〉</a><br />
<a href="/posts/臺諺聲律啟蒙-(三-四-五)/" target="_blank">〈臺諺聲律啟蒙〉（三、四、五）〉</a>
</p>

<p>我个台語程度，實在差台灣先賢忝忝，洪先生迄篇作品个份量佮水準，恐驚我一世儂都做袂到，總是，嘛愛扑拚來練習：</p>
<p>一 對 二，讀冊 對 寫字，</p>
<p>無胃口 對 有滋味。</p>
<p>有頭無尾 對 會好袂離。</p>
<p>功勞搶緊緊；</p>
<p>責任推離離。</p>
<p>田無溝，水無流；</p>
<p>牛信鼻，儂信字。</p>
<p>啞口个講善書；</p>
<p>青盲个看告示。</p>
<p>紅關公交白劉備；</p>
<p>嘐六馬配白賊義。</p>
<p>伊對咱，無血無目屎；</p>
<p>咱對伊，有情閣有義。</p>
<p>（音標）</p>
<p>it tu&igrave; jī, tha̍k-tsheh tu&igrave; si&aacute;-jī</p>
<p>b&ocirc; uī-kh&aacute;u tu&igrave; ū tsu-bī</p>
<p>ū-th&acirc;u b&ocirc;-bu&eacute; tu&igrave; ē-h&oacute;-bē-lī</p>
<p>kong-l&ocirc; tshi&uacute;nn k&iacute;n-k&iacute;n</p>
<p>tsik-jīm the-lī-lī</p>
<p>tsh&acirc;n b&ocirc; kau, tsu&iacute; b&ocirc; l&acirc;u</p>
<p>g&ucirc; s&igrave;n phīnn, l&acirc;ng s&igrave;n jī</p>
<p>&eacute;nn-k&aacute;u--&ecirc; k&oacute;ng siān-si</p>
<p>tshenn-m&ecirc;--&ecirc; khu&agrave;nn k&ograve;-sī</p>
<p>&acirc;ng-kuan-kong kau pe̍h-l&acirc;u-pī</p>
<p>hau-la̍k-b&eacute; phu&egrave; pe̍h-tsha̍t-gī</p>
<p>i tu&igrave; l&aacute;n, b&ocirc; hueh b&ocirc; ba̍k-s&aacute;i</p>
<p>l&aacute;n tu&igrave; i, ū ts&icirc;ng koh ū gī</p>

