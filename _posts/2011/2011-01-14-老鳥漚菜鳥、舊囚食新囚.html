---
layout: post
title: 老鳥漚菜鳥、舊囚食新囚
date: 2011-01-14 21:29:35 +0800
author: 潘科元
categories: [台灣俗諺]
---

<p>聯對：</p>
<p>老鳥漚菜鳥 [ lāu-tsi&aacute;u au tsh&agrave;i-tsi&aacute;u]<br />舊囚食新囚 [ kū-si&ucirc; tsia̍h sin-si&ucirc;]</p>
<p>出跤咧講兵仔營个慣俗[ku&agrave;n-sio̍k]，收跤著是籬仔內[l&icirc;-&aacute;-lāi]个光景。</p>
<p>動詞「漚au」本調第一聲，佇遮个意思是用威勢強迫儂去做代誌，特別是將家治責任內个工課tu予對方去li̍k，家治通好去扑茫[phah-b&acirc;ng]。"au" 佮 "phinn" 意思小可出入。</p>
<p>古早一般个講法是「老鳥、茈鳥[ts&iacute;nn-tsi&aacute;u]」，濟歲是「老」，少歲是「茈」，兩字是相反詞。但是佇軍隊內另外發展出「老鳥、菜鳥」个用法，煞無咧講「茈鳥」。「茈鳥」即个詞佇歸台灣嘛算是失傳[sit-thu&acirc;n]矣。</p>
<p>在我想，菜鳥个語源，是對粉鳥个兩種分類來个，一種是欲「插粉鳥[tshah-h&uacute;n-tsi&aacute;u]」比賽用个，叫做「比鳥[p&iacute;-tsi&aacute;u]」；一種是
飼來刣，欲食个，叫做菜鳥。新兵拄落部隊，老兵食伊夠夠。對即个「食」个引申用法，進一步聯想著「菜鳥」嘛是攏咧予儂食个，所以才叫新兵做菜鳥。</p>
<p>毋過，即个菜鳥个「菜」本來只是表示「食物、食用」，但是軍隊用語閣進一步將「菜」--字提來做形容詞，親像講：「伊卡老，我卡菜，無法度，著予伊漚。」
「阮即li&aacute;n--个，老个是老khok-khok，菜个是菜pa-pa，無一个會派--得个。」（部隊个基本單位「連[li&acirc;n]」第五聲，逐家攏唸做 
li&aacute;n第二聲，拄開始凡勢是刁工个，路尾逐家趁咧講，煞認定台語是按呢呼音。）</p>
<p>看袂起新兵个老鳥，定定會tshi&agrave;ng講：「無 
汝幾梯[ku&iacute;-the]--个啊？」梯次[the-tsh&ugrave;]愈kē个兵，"pha-s&ograve;o" 
著愈少，愈無地位。佇國民黨个統治下，怹个儂有十八pha，抑咱台灣个死老百姓永遠無半pha，菜pi-pa，煞閣七月半鴨，毋知死活。</p>

