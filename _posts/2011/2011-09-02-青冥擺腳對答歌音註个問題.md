---
layout: post
title: "台灣民間文學歌仔冊資料庫《青冥擺脚對答歌》上本音註个問題"
date: 2011-09-02
author: 潘科元
categories: [文獻, 歌仔冊]
tags: [面冊網誌]
---

後學看著施炳華教授咧徵求訂正台灣民間文學歌仔冊資料庫个消息（2023-10-18 註：
舊連結已經失效，所以無閣附。）拆白講，這咱實在無法度一睏全部攏斟酌巡過，
閣佇兩禮拜內提出所有个修改建議。做網站照講是愛長期有儂維護，
隨時接受廣大使用者一條一條沓沓仔反映意見。總是，我知影執行計畫案有種種个艱難，
所以也是無tā-uâ。

親像我看「嘉義玉珍書局」《青冥擺脚對答歌》上本內底所加注个台羅音標，
漳泉腔口濫了有卡混雜，這到底有忠實反映編歌者个腔口無？一時僫稽考，
佇遮先免討論，不過，大概巡過，有發現以下袂少問題：

（2023-10-18 註：歌仔冊註解个原連結已經失效，[新連結](https://db.nmtl.gov.tw/site4/s5/chhehinfo?cid=27&pid=38 '台灣民間文學歌仔冊資料庫《青冥擺脚對答歌》上冊'){:target="_blank"}个內容已經有更新過，
我下底提出个問題𪜶至少也有修改一部份矣，但是我無閒閣去斟酌比對閣有出入个所在，
本文留咧做參考文獻。）

## 音註个問題討論

「恁」\--字有時標 lí, 有時標 lín。

1 ph, 2 k（指第一葩第二句，以下照即號體例）：好呆賣麻人目睭。「麻」是 muâ （瞞），毋是 mā。
規句个「改字」應該是「好歹袂瞞人目睭」

2 ph, 2 k：笑科 tsiò-khe => tshiò-khe

5 ph, 2 k：販賣元[huàn-bē-guân]，這是日語借詞，指批發商。網站煞將伊錯改做「販袂完」。

6 ph, 2 k：厝宮 tshuì-king => tshù-king

7 ph, 3 k：踏次 ta̍h-tshu => ta̍h-tshū

8 ph, 1 k：精倒 tsinn-tó => tsing-tó

9 ph, 1 k：我 gáu => guá。失禮 si̍t-lé => sit-lé

9 ph, 2 k：精 tsinn => tsing。（我想，〔衝撞〕个意思是 tsing，毋是 tsinn），
以下嘛閣有出現，無閣隨个仔提起）。

目灰，遮標 he，後壁第 11 葩煞標 hue，無統一，而且嘛佮第四句尾字「皮 phuê」嘛卡無鬥句去。
台日大辭典有收 ba̍k-hue（漢字伊寫「目花」），無收 ba̍k-he。ba̍k-hue 意思兩款，
1. 老儂目看袂清; 2. 青盲。

台語另外有 he/her 个詞素，動詞兼形容詞，是目睭peh袂啥開个意思。

9 ph, 3k：呆 phài => phái/pháinn

11 pha, 4 k：挑遲 thiau-tì => tî  
即个詞个第二字有第三佮第五兩種講法。這佇遮愛唸第五聲，才有合唸歌个押韻法，而且伊本來著是寫「遲 tî」\--字，即字本底著是第五聲个字，毋是倚音借字，是仝音借字。

12 pha, 1 k：挑遲，佮頂面仝款。

12 pha, 4 k：失明，si̍t-bing => sit-bîng

13 pha, 3 k：Kì-tio̍h => Lù-tio̍h。赤肉 tsiah-bah => tshiah-bah

15 pha, 3 k：踏次 ta̍h-tshu => tshū

16 pha, 1 k：恨 hín => hīn

23 ph, 2 k：而誓 jî-tsua̍h => jī-tsua̍h，改字應該是「貳縒」，「貳縒」是同義複詞。文言「有貳心」，台語講「有縒心」, 是偏心个意思。

25 ph, 1 k：散赤 sàn-tsiah => tshiah

25 ph, 3 k：帖 tsiap => thiap

28 ph, 3 k：卜卦 phok-kuà => pok-kuà

29 ph, 2 k：Nn̄g-lâng => Nn̄g-ê

30 ph, 2 k：柴 tshá => tshâ。改字是「查」，唸第五聲才有合伊个用字，嘛才有合唸歌押韻法。

39 pha, 3 k：干己 kań-kí => kan-kí。「干己頭路真澳映」=>「經紀頭路真僫向」

40 pha, 3 k：引坐 ín-tsē，這是「引一个」个連音，頭前嘛有出現過。

40 pha, 4 k：刀 too => to

45 pha, 1 k：汁汁流 tsia̍p-tsia̍p-lâu => tsiap-tsiap-lâu。52 pha, 2k 嘛有出現。

48 pha, 2 k：多歲 tsē-hè, tsē 是漳音，hè 是泉音，按呢濫咧注音，無妥當。

52 pha, 4 k：老大 lāu-tuā => láu-tuā。網站有特別注解講，lāu-tuā 是尊稱，láu-tuā 是指江湖上个「老大」。

但是後學無贊同，我認為 lāu-tuā 是通稱耆老，毋是當面咧叫个稱呼；láu-tuā 無限定是烏道用語，尤其即本歌仔冊个人物，就怹个身份、年歲、關係，按呢叫，足合理。54 pha, 1k 嘛仝款。

57 pha, 1 k：無麻 bô mā => bô muâ。改字是「無瞞」。

58 pha, 1 k：這款 tsi̍t-khuán => tsit-khuán

59 pha, 1 k：家內 ka-lāi => ke-lāi，我聽呂柳仙咧唸，佮查台日典，攏是 ke-lāi

66 pha, 2 k：為師 uī-su => uî-su

67 pha, 3 k：肚內 pak-lāi => tōo-lāi，台語除了「腹內」，嘛有講「肚內」，台日典有收。

69 pha, 3 k; 70 pha, 1 k：這二 tsi̍t-nn̄g => tsit-nn̄g

71 pha, 2 k：阮 guá => guán

72 pha, 3 k：狗 kàu => káu

74 pha, 3 k：伐落 huat-lo̍h => hua̍t-lo̍h

75 pha, 1 k：sann-thuā => tshuā

75 pha, 2 k：錢山，應該改字做「錢鉎」。泉腔講 tsînn-san，漳廈腔講 tsînn-sian，台日典攏有收。

85 pha, 1 k, 2k：伯 phik1 => phik

85 pha, 4k：tshuìnn => tshiùnn

86 pha, 2k：帶在 tuà-tī => tuà-tsāi。下一葩寫「帶治」，彼才是 tuà-tī。

86 pha, 2k：一漸 Tsit-tām => Tsi̍t-tsām

87 pha, 1k：「今日」兩字个「今」愛唸文音 kim

87 pha, 3k：暫 tiām => tsiām

89 pha, 1k：走 tsàu => tsáu

93 pha, 4k：賣情，改字寫做「袂曾」，應該是「未曾」。

94 pha, 2k：罵 bē => mē

94 pha, 4k：看 khàunn => khuànn

---

以上請恁罔參考，勞力。

---

## 面冊網誌留言

杜建坊：  
科元兄看了真tiam2tin5，我只久時間無足，先討論--幾條仔：

7 ph, 3 k：踏次 ta̍h-tshu => ta̍h-tshū

一能(下)踏次車本斗　去甲青冥相蓋(瞌)頭

黃榮泰註：踏次，腳踏不穩、滑出去。次本音tshu3，在此是音近借字。

按 tah8-tshu1，滑出去，亦講會通。我个理解是tah8-tshuh4；tshuh4是雄雄頓(月+爭)tun3-tinn1，摔--落去个意思。

ta̍h-tshū 我毋知意思。

9.今日是我恰失禮　擺腳精著汝目灰　汝免化哖呆性地　拔倒據甲昭流皮

「灰」台語另外有 he/her 个詞素，動詞兼形容詞，是目睭peh袂啥開个意思。

按爾解說真好，邱清壽是漳腔，毋拘只句是押泉腔韻，定韻字是「禮」，所以
「流皮」注liu3-phue5無入韻，應該是liu3-phe5即有合。

40. 擺腳夯拐著罔請　青盲共恁報實情　頭路引坐罔去炳　恁刀賣比我失明

原音註footnote引坐 找到（頭路）而去做。疑坐音tso3。
科元兄：40 pha, 3 k：引坐 ín-tsē，這是「引一个」个連音，頭前嘛有出現過。

我个看法是：引坐，同義複詞；音in2-tshe7，「坐」做「揣(尋)」表音字。「引坐」允頭路、揣(尋) 路連用。台語有「坐清tse7/tshe7 tshing1」(靜置濁水，使其澄清)个詞，就是「坐」音tshe7个源由。

潘科元：  
感謝建坊兄个指正。汝所列个，攏是我無夠有把握个所在，我咧寫个時，應該註明。

若是第一聲个 ta̍h-tshu，原文煞對第三聲个「次」--字來借用，這可能性卡低。我會想講，凡勢是 ta̍h-tshū，是將伊理解做「落樓梯，踏了無好勢，煞tshū--去」。若是第四聲 ta̍h-tshuh 个講法，我毋捌學--過，才無考慮著，總是 tshuh 借用「次」字，可能性是真峘。

「目灰」若說做目睭褫[thí]袂啥金，唸做 ba̍k-he，有影是卡鬥句。請教一下，這咁是一種有通行个台語婉轉語，用來表示青盲，抑是作者個人个文學性修辭法？

引坐，說做 ín-tshē 有影卡好。

潘科元：  
補充：  
83 pha, 1k：「也有 二圓 債 咱 唱」，原冊即个「債」應該是「倩 tshiànn」--字个錯版，毋通注做「tshē」、改做「坐」。

83 pha, 3k：「听歌 个 人 大家 賞」，「大家」伊注音注做 ta̍k-ke。但是台語嘛有講 tāi-ke，一寡唸歌个有聲資料攏聽會著，既然漢字寫「大家」，注做 tāi-ke 著好。

杜建坊：  
1.「目灰」是euphemism？rhetoric？只个想法好。

我个淺見是：相對「睛/青盲」个人，是「目kim1」个；所以blind是「目灰」。

汝英文真貫串，咱用英文做例佮緊。按爾袂輸「殘障」 號做disabled / physically challenging；若照只條理路是euphemism。

若是rhetoric就毋免閃歹聽話，凊採換一種講法，mai3重複就好，可比「覷/眦目tshir3/tshu3 bak8」。

2. 踏次ta̍h-tshuh；台北、鹿港攏有tshiruh只个詞，意思是「無疑悟phih倒」。我只久補查《台日》無收。《廈英》P95：chhuh─chhuh ti7 tho5--nih，to ground on soft mud，as a boat. chhuh ti7 tho5--phiann5…；正是只个詞。

杜建坊：  
83 pha, 1k：「也有二圓債咱唱」，原冊即个「債」應該是「倩 tshiànn」--字个錯版。

83 pha, 3k：「听歌个人大家賞」，既然漢字寫「大家」，注做 tāi-ke 著好。

合理。兩項攏同意。

Ping Hua Si：  
感謝糾正。
