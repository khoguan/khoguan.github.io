---
layout: post
title: 台語「肉羹」个「羹」有講 kenn 佮 kinn 兩種腔，但是「鹼粽」个「鹼」只講 kinn
date: 2011-05-18 15:25:10 +0800
author: 潘科元
categories: [呼音, 台語呼音、腔口(口音)]
---

<p>「生[senn/sinn]、更[kenn/kinn]、暝[m&ecirc;/m&icirc;]、羹[kenn/kinn]、鄭[tēnn/tīnn]、姓[s&egrave;nn/s&igrave;nn]&hellip;&hellip;」一堆字攏有漳州腔唸 enn 韻母，泉州腔唸 inn 韻母个對應關係。</p>
<p>看汝台語「三更半暝」〔三更半夜〕按怎講，大概會凍臆出汝个腔口是漳[Tsiang]个，抑是泉[Tsu&acirc;n]个。但是有个所在漳泉濫，濫了傷亂，會出現 
sann-kenn-pu&agrave;nn-m&icirc; 抑是 sann-kinn-pu&agrave;nn-m&ecirc; 即種不漳不泉[put-Tsiang 
put-Tsu&acirc;n]个講法。</p>
<p>毋過，「更、羹 kenn/kinn」有腔口差別，但是「鹼粽 
kinn-ts&agrave;ng」个「鹼」攏講 kinn，袂使講 
kenn。做鹼粽个鹼油有腐蝕性[h&uacute;-si̍t-s&igrave;ng]，直接啉，胃腸會燒爛去，真危險。古早有儂「食鹼油/鹼水」自殺，抑是囡仔儂袂曉--得，去
食--著嘛有。因為按呢「食鹼 tsia̍h-kinn」引申做「食虧真大、受著大損失/失敗」个意思，這袂使講 tsia̍h-kenn。</p>
<p>閣有，「青色」个「青」、「生熟」个「生」攏有漳泉分別，漳音 tshenn；泉音 tshinn。但是「魚仔真鮮[tshinn]」攏講 tshinn，無講 tshenn。</p>
<p>「現流仔[hiān-l&acirc;u-&aacute;]个魚蝦真鮮[tshinn]，真好食！」</p>
<p>「生[tshenn/tshinn]豬肉毋通食！」</p>
<p>以上，咱看會出來，就泉州腔來講，怹「羹/鹼」「生、鮮」共音、無分；但是漳州腔有分。</p>
<p>毋過，其他个字/韻母，嘛有泉州有分，漳州無分个情形。所以<b>毋通</b>看著我頂面所舉个例，著講漳州腔語音分了卡清楚，是卡優良个腔口。毋是按呢。</p>

