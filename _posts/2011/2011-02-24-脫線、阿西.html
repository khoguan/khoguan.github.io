---
layout: post
title: 脫線、阿西
date: 2011-02-24 23:00:49 +0800
author: 潘科元
categories: [語詞, 台語語詞探討]
---

<p>講著「脫線」[thuat-su&agrave;nn]，可比講「即个儂真脫線」，是咧形容伊無正經、歸日kik thian-thian。</p>
<p>1931年台日大辭典有「脫線」即个詞，但是彼是對日文吸收--來个台語外來詞，意思是火車「脫軌[thuat-khu&iacute;]」，台語口語講「火車跋馬[pua̍h-b&eacute;]/跋落馬[pua̍h-lo̍h-b&eacute;]/敗馬[pāi-b&eacute;]」。</p>
<p>若按呢，「脫線」个現代用法是按怎來个？咁是因為有一个台語片个老演員藝名叫做「脫線」，伊串演一寡無正經个角色，所以「脫線」煞變做一種對儂个形容詞？抑是因為「脫線」早著先變做即號意思，伊才刁工號即號藝名？我看，這愛來去請教陳炳楠[T&acirc;n P&iacute;ng-l&acirc;m]先生（脫線本名）。</p>
<p>閣一个卡少年个老牌演員黃西田[N̂g 
Se-ti&acirc;n]」（本名黃日平），卡早儂攏叫伊阿西[a-se]。「阿西」佇台語做形容詞，是講一个儂孝呆孝呆。這台日大辭典著有收「阿西」，意思佮現今个用法共款，語源毋知咁是咧恥笑西洋儂/西魯[Se-l&oacute;o](Russian)/西班牙儂？</p>
<p>阿西即馬卡有歲矣，雖然猶閣佇「鳥來伯與十三姨」內底演一个阿西阿西个戇孫李英雄，儂伊嘛有主持「草地狀元」即種文教節目，伊去採訪个對象，儂儂攏叫伊「田--哥[Tsh&acirc;n--ko]」。</p>
<p>台語片lo̍h-kh&eacute;nn了後，脫線改行種椰[i&acirc;]、飼羊，攏了。尾手改飼雞[ke]，才起家[kh&iacute;-ke]。921地動，伊專工送雞去災區賑濟[ts&iacute;n-ts&egrave;]，了後西部个觀光客攏溢溢來台東伊个農場，愈興旺。</p>
<p>勸世歌[khu&agrave;n-s&egrave;-kua]唸講：儂个尾溜看毋見，圓--儂會扁 扁會圓。[L&acirc;ng &ecirc; bu&eacute;-liu khu&agrave;nn m̄-k&igrave;nn, &icirc;nn--l&acirc;ng ē p&iacute;nn, p&iacute;nn ē &icirc;nn.]</p>

