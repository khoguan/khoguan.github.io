---
layout: post
title: "2023-09-12學習日記：bah-sînn-á 毋是 bah-sīnn-á"
date: 2023-09-12
author: 潘科元
categories: [日記]
tags: [臺日大辭典, 俚語]
---
## 學習台語

### bah-sînn-á 才著，教典 bah-sīnn-á 毋著

教典有收一个詞【肉豉仔 bah-sīnn-á】解說是：

> [名] 肉豉、豆豉肉。將絞肉和黑豆豉拌炒的菜餚，是臺灣地區常見的家常菜。
{: .prompt-info}

伊這有幾若項錯誤：

1. 是 bah-sînn-á 毋是 bah-sīnn-á。即个詞加上尾字「仔」了後，就分袂出來到底是
sīnn 抑是 sînn。但是泉腔儂即个詞無「仔」，干焦講 bah-sînn。所以第五聲 sînn
才合理，台日典標音正確。bah-sînn 个 sînn 台日典漢字寫「䜻」（⿰豆是）；
若是 tāu-sīnn、ìm-sīnn 个 sīnn 伊是寫「豉」。

不而過，單字 sînn 佮 sīnn 台日典煞寫仝字「豉」。這漢字歹剃頭，
佇遮 mài 了傷濟精神……。單字 sînn 伊解說是「果子等等用予碎，sīnn鹽所成个物件」，
例詞有「桃仔sînn」、「青菓sînn」。【青菓 tshing-kó】是橄欖个意思。

2. bah-sînn 佮【豆豉 tāu-sīnn】、【蔭豉 ìm-sīnn】無底代。煮 bah-sînn-á
無一定著濫豆豉。細漢个時，阮兜定定煮 bah-sînn-á，阮阿公佮我攏真愛食，
彼內底根本無豆豉。

3. bah-sînn-á 有時指料理，有時指生个〔絞肉〕。台日典例句："lia̍h lâi tok bah-sînn"
彼就是生个狀態。

話尾：我高二个時，阿公過往去；我十九歲開始，也毋捌閣食臊矣，到今五十外仔外歲。
所以這食肉个代誌，我較毋捌，請逐家指正賜教。

### 俚語：在室女有出寶

台日典上冊p.584【在室女 tsāi-sik-lú】个例句真心適
「在室女有出寶[ū tshut-pó]」。
日文解說：「箱入娘（はこいりむすめ）に蟲（むし）がつく。」
台語俚語用日語俚語來解說，兩句攏毋是字面意思。
「箱入り娘」是指千金小姐、掌上明珠，予序大儂保護踮厝內惜命命，
結果身軀煞生蟲，比喻小姐佮儂有染[iú-jiám]。

台語另外一句類似个俚語「規坵番薯攏臭香[tshàu-hiunn]去矣」，
是暗喻未出嫁个查某囡仔佮儂發生性關係，嫁袂出去矣。

## 生活記事

早起阮má-á 講睏袂去，叫我載伊去潮州予鄭漢醫看。去到遐欲掛號，
小姐講醫師無預約个患者就提早下班矣，叫阮下晡才閣來，約四點十分來。

伊這無健保，一tsuā來 著開千外箍以上。而且𪜶个漢藥毋是用科學中藥，
但是開予阮个漢藥也免閣煎，是藥粉仔，按呢逐擺著愛現場製作，不止仔厚工，
等一點鐘久才提著。

轉來萬丹了後，閣提電子鍋去電器行修理，頭家娘講明仔載伊會去買零件。

