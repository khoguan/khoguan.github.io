---
layout: post
title: 阿媽(má)
date: 2006-11-24 12:27:50 +0800
author: 潘科元
category: [漢字, 台語漢字探討]
---

<p>Grandmother 是「阿媽(má)」，自來台語漢字著是寫「媽」。因為北仔話做大[tsò-tuā]，逐家頭殼內對漢字个「字感[jī-kám]」攏綴北仔話文个用法走，看著「媽」--字 干單會想做是 mother，卜寫台語个grandmother，真儕儂煞另外寫做「阿嬤」。</p><p>讀者可能會感覺講這哪有啥要緊，橫直台語儂逐家嘛攏改喙叫「媽媽(ma-ma)」矣，媽媽个媽媽改寫做「阿嬤」，按呢嘛卡分會清。</p><p>殊不知[sū-put-ti]，佇即款移易[î-i̍k]中，台語後壁迄个文化系統个整體性就按呢一磚一瓦予儂khà落來……</p><p>按怎講？親像本文即个例。Ho̍h-ló儂過去毋但用「媽」--字來表示家內[ke-lāi]勇健[ióng-kiānn]佇咧个grandmother－－這就是「阿媽」；嘛用來表示一切過往个女性个祖先－－這就是「公媽[kong-má]」。甚至閣再進一步，將咱對老母、阿媽、查某祖、查某太祖……个數念[siàu-liām]、愛慕[ài-bōo]佮依倚[i-uá] 無量个展大[tián-tuā]，tsiânn做一種宗教个崇拜[tsông-pài]。</p><p>俗語講「ang公聖，毋值ang媽定」[ang-kong siànn, m̄-ta̍t ang-má tiānn]。ang-kong就是查夫神明，ang-má就是查某神明。即句話顯明咱个百姓認為查某神明比查夫神明閣卡靈聖[lîng-siànn]。台灣上興[hing]迄尊神明是「媽祖[má-tsóo]」，毋是寫做「嬤祖」；抑「觀音菩薩」是「觀音媽[kuan-im-má]」毋是「觀音嬤」。</p><p>所以咱若將grandmother寫做「阿媽」，按呢，「阿媽」、「公媽」、「媽祖」，攏是一个「媽」个觀念貫串佇內底。比較的[tik]，tsiah會使著現[tù-hiān]咱即種用深厚个感情所發展出來个文化佮宗教精神个淵源[ian-guân]。</p><p>徛佇台語文卜有主體性來吸收外來語个立場，若是驚見[kiann-kìnn]講「媽媽」佮「阿媽」分卡無，「媽媽」會凍用羅馬字來寫：ma-ma，抑「阿媽」照寫漢字。若無，就共當做勾破來處理，兩字「媽」是讀第一聲，mother个意思；一字「媽」是第二聲，grandmother或是goddess个意思。</p>

