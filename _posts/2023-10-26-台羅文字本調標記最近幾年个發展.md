---
layout: post
title: 台羅文字本調標記最近幾年个發展
date: 2023-10-26
author: 潘科元
categories: [寫作, 台語文寫作理論佮實務]
---

2015年12月20日，我有鋪一篇[〈台語羅馬字本調標記建議用徛線「\|」〉](/posts/台語羅馬字本調標記建議用徛線/){:target="_blank"}，以下報告最近幾年即方面个發展情形。

2019年佇教育部開年度教典維護會議个時，我提出一寡外來語詞个頭字，
若是口四聲（-p/-t/-k收尾），有个有保持本調个現象，
像 bat-té-lih、bak-kú-mí-á，主張應該愛有記號來標明，若無，
無聽過遮个詞个讀者前兩音節攏會唸變調。

盧廣誠老師附議而且提議用半型烏點（也就是台羅个句點），
寫做像 bat.-té-lih、bak.-kú-mí-á。（一个外來詞往往有真濟變體，
各位先進个講法若無仝是真四常）

因為佇面冊我也有看過其他个先進使用即種寫法來標記本調，
雖然我知影用烏點會有一寡問題，為著予議程順利，我直接表示贊成盧老師个提案。
主席裁決，將這列做全國語文賽台語朗讀稿標記外來語「詞中本調」个暫行方案。

閣來，最近新教典將附錄外來詞所用个數字式聲調轉寫做調號式个時，
猶原維持教羅、台羅「無特別標記本變調」个傳統，無採用即套暫行方案佇新教典裡。

不而過，我個人最近咧寫台語四字熟語个標音个時，
漸漸有咧採用烏點，像【心甘情願 sim.-kam.-tsîng.-guān】、
【有條有段 iú-tiâu.-iú-tuānn】。

視覺效果來論，佮用徛線比起來，用一般个半型烏點做本調記號，看起來較無遐顯目，
可能有儂顛倒較佮意，也就是嫌徛線傷ke̍h目。

但是烏點本底就有做句點个路用，若閣提來做本調標記，予伊負擔雙重功能，
按呢伊个本調記號个功能定著僫得完整發揮，寫規句台羅个時，
干焦適合用佇「詞中」指示本調，無適合用佇「詞尾」
（後壁接空格，閣接其他个詞），若標佇詞尾，真容易佮句點个功能糊混。
也就是無法度佇句中每一个需要讀本調个所在攏標上烏點。像：
「今年政府決心欲予台語出頭天」个台羅，若用徛線標記本調位置，
是寫做：

Kin-nî\| tsìng-hú\| kuat-sim\| beh hōo Tâi-gí\| tshut-thâu-thinn.

若用烏點表示本調，會變成：

Kin-nî. tsìng-hú. kuat-sim. beh hōo Tâi-gí. tshut-thâu-thinn.

按呢無論是人類个讀者，抑是電腦个軟體，欲"parse"、理解這攏會真困擾，
愛加了足濟氣力去判斷迄个烏點到底是規句話結束个句點个作用，抑是本調記號。

欲朗讀个時，除非目睭先將規句話看到最後，閣有下一句話，若無，
「看著烏點就知影一句話到遮煞，愛停睏較久\--小可」个閱讀習性就破功矣。

以上是個人思考台羅文表記法个一寡仔記錄，前提就是佇現有个台羅（抑是教羅攏好）
書寫系統个基礎上來設計本調標記，予已經失落母語个下一代、無語感个外國儂等等
攏較快活學讀、閣唸會準。也予新時代个人工智慧(AI)軟體有較精準个文字語料通進行
「機器學習」，AI 學了若好勢，咱就會使翻頭叫 AI 來教咱个囡仔台語。

因為台語一句話內底，唸本調个所在比唸變調个所在ke真少，所以特別標記唸本調个音節，
其他多數个音節自然就是變調矣（包括輕聲變調）。

