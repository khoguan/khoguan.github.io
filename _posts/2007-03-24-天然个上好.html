---
layout: post
title: 天然个上好
date: 2007-03-24 23:10:36 +0800
author: 潘科元
category: [生活台文, 活咧]
---

<p>Tsiah久仔，牽一台九九年个中古車，出廠證明單誌載个車主是一个名，頂手過戶予我閣是另外一个名，按呢到我遮，至少是第三手矣。</p><p>歸台算講保養了袂bái，鈑金[pán-kim] iá金頭、內裝[lāi-tsong] iá新嫣。倒踏年koh算起來，第一手迄个查甫主儂，二十四歲著買即台新車。扑算，車內改過个音響、VCD放影機[hòng-iánn-ki]，閣有四色切換个儀表板[gî-pió-pán]攏是伊創个，迄个四色切換个功能害去矣，偆一種鑿目个tshínn色光。</p><p>我舊底迄台，同事好意讓渡[jiōng-tōo]予我个「台灣Biàn-juh (Benz)」大紅裕隆仔303[sam-khòng-sam]，以前嘛有改裝過遙控門，另外中央ba-kú-mí-á (back mirror) 閣加tha̍h一塊卡大塊个。我接手了後，有一站仔，佇路裡不時火<sub>#</sub>hua，真氣lóo，嘛足危險，去予幾那个保養場查，最後才掠著是迄个遙控个線路tîng-tânn，tshuah起來著好矣，橫直我攏用鎖匙塊開門。閣尾後，ba-kú-mí-á因為塑膠座予日頭曝甲huài-bah去，角度固定袂椆，佇路裡小可tiō一下著tàm-suê落去。本來想卜用快乾[khuài-kan]共黏予死，先共頂面迄塊外加个大塊鏡剝[pak]落來。咦，袂閣tàm頭矣。</p><p>著準是人造物[bu̍t]，出廠以後，閣再改裝，加一寡有个無个，迄寡無在額[tsāi-gia̍h]个物件[mi̍h-kiānn]，歸局攏會予汝夯枷[giâ-kê]受苦；況兼[hòng-kiam]是天地父母賜予咱，複雜精密度卡峘萬萬倍个人體？現此時整形醫學雖是發達，咁有一个醫生敢「終身保固」[tsiong-sin pó-kòo]，包領[pau-niá]汝整形了一世儂攏無問題？</p>

