---
layout: post
title: Harry Potter 6 佮末日預言"Knowing"
date: '2009-07-16T02:03:00.007+08:00'
author: 潘科元
category: [台文講藝術, 電影]
tag: 聖經
blogger_id: tag:blogger.com,1999:blog-6650897212567019772.post-2445514852627170684
blogger_orig_url: https://www.taigi.page/2009/07/harry-potter-6-knowing.html
---

<p>今仔日去日新戲園看Harry Potter and the Half-Blood Prince，閣去萬代福看末日預言[Bua̍t-ji̍t Ū-gi&acirc;n]<i> "Knowing"</i>。第六集个Potter電影有夠歹看，做甲無l&aacute;m無le̍h，看彼無彩工閣無彩錢。好佳哉有另外看著卡有意思个末日預言，而且佇無意中，看著即兩phō个關聯。</p><p>啥乜關聯？佮聖經个關聯。西洋儂佮聖經个關係，sian剝to剝袂lī。文藝創作者，幾千年佇遐捙跋p&iacute;ng，無了時，局不局[kio̍k-put-kio̍k]嘛是愛對聖經取素材來利用。即兩phō影戲，不約而同[put-iok j&icirc; t&ocirc;ng]，攏用著舊約內底个The Chosen One(s)个概念[kh&agrave;i-liām]。</p><p>在阮異教徒來看，即兩phō電影个「作者」，對即種概念个表現，傳達出一種予儂感覺全然無助[b&ucirc;-tsōo](helpless)个樣態[iūnn-th&agrave;i]，身為一个有某種程度个自由意志个人類，予上帝揀召[k&iacute;ng-ti&agrave;u]--著 亦好，無予揀召-著 亦好，攏是生命[sing-bīng]極大[ki̍k-tuā]个無奈。伊欲揀召汝、毋揀召汝，毋是汝會凍佮伊pu&eacute;-huē个代誌。予揀召--著，佇箍仔內个極少數儂，欲按怎面對無予揀召--著，佇箍仔外个極多數儂咧？咱毋是互相無tī-tāi个存在，咱是親儂、朋友、厝邊，抑是互相依存个地球儂啊！</p><p>Harry Potter 6內底，善惡兩个陣營，共款攏有The Chosen One，受揀个儂，雖然有家治个意志，但是共款攏無可能推會lī身。無奈啊！痛苦啊！</p><p>末日預言內底，受揀个儂，會凍有自由意志拒絕受揀。女主角姻老母，扑算是袂當忍受目睭金金看家治至愛个查某囝，屬佇無h&ocirc;ng揀召--著，註該死無[s&iacute;-b&ocirc;]个迄類，家治獨活[to̍k-ua̍h]袂過心，只好用自殺來拒絕伊家治个受揀。</p><p>末日預言詮釋[tshuan-sik]聖經个方式，著親像我晉前所講个，將迄个日--時降雲柱[h&ucirc;n-thiāu]、暝--時出火光个耶和華上帝解說做是駕駛太空船个外星儂。</p><p>網路頂看著，有儂佮意英雄救世个老套，所以對末日預言結局，主角白了工，無救著地球的戲文安排蓋袂爽，閣佇戲園內大聲tshoh罵。實在真好笑。</p><p>Tshian-t&uacute;-tshian，今仔日我身軀頂，拄好phāinn一本白話字聖經！毋閣，電影內底引用个以西結迄本，我愛閣相當期日才讀會到遐。總是，我掀去遐看一下，又閣讀著按呢个話句：</p><p>「所以我用我个痛恨摒佇怹个頂面，用我大受氣个火滅怹；照怹所行个，報應佇怹个頭殼頂；這是主耶和華上帝講个。」（以西結22: 31. 白話字聖經舊約第937頁）</p><p>看完頭前兩百統頁个我，跳到937頁猶原看著共款來自上帝个「受氣、報應、火、滅」个字眼，按呢，我是毋是應該會使出結論講：無錯，舊約个上帝，有影親像我想个，是一个直來直去，對好儂慈悲、對歹儂殘忍，隨時會生養[sing-i&oacute;ng]一切，嘛隨時會勦滅[ts&acirc;u-bia̍t]一切个神？</p><p>檢彩按呢个上帝，著是一寡虔誠个基督徒，怹會投入政治運動，攑軍器抵敵[t&iacute;-ti̍k]不義个精神力量个來源。親像傅雲欽先生按呢，套用聖經个話句佇政治个現況[hiān-h&oacute;ng]，來表達伊欲消滅賣台者[bē-t&acirc;i-tsi&aacute;]个決心。</p><p>佛教卡無即種个，一--來是教義各樣；二--來是若有按呢做个，扑算攏予儂歸類做「附佛外道[hū-hu̍t guā-tō]」去矣，親像白蓮教[Pi̍k-li&acirc;n-k&agrave;u]遐个。兩項因素交互影響。</p><p>按呢，即兩phō影戲个作者，到底會予「正統」个基督教歸類做「附聖經个異端」袂？怹是毋是藉[tsi&agrave;]聖經塊反聖經？怹有uai-tsuāi聖經个教義無？怹是毋是予撒旦揀召--著个儂，這毋是我現時个程度會凍議論个。</p><p>「世界末日」个可能性，予蓋濟儂塊peh-pak。總是，我想，若逐家同齊死滅，嘛是好。卡應該恐怖驚惶个，應該是儂儂會死，而且有个先死、有个慢死這層通儂知，無儂疑个代誌！欲按怎？欲按怎？</p>
