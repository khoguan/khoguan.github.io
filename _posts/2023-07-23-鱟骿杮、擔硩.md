---
layout: post
title: "白話字聖經兩个語詞：hāu-phiaⁿ-phè（鱟骿杮）、taⁿ-teh（擔硩）"
date: 2023-07-23 
author: 潘科元
categories: [語詞, 台語語詞探討]
tags: [台語聖經] 
---

建盛兄問我白話字聖經內底兩个語詞：hāu-phiaⁿ-phè 佮 taⁿ-teh。 

> Iû-tāi lâng kóng, Hāu-phiaⁿ-phè iáu-kú chōe, taⁿ-teh ê lâng í-keng bô la̍t, só͘-í lán bōe-ōe khí siâⁿ-chhiûⁿ.
>
> （我个漢字轉寫：猶大儂講：鱟骿杮猶久濟，擔硩个儂已經無力，所以咱袂會起城牆。）
{: .prompt-tip }

其中个 **hāu-phiann-phè** 是指破瓦片、破huî片，詞素 **phè** 个漳腔是 **phuè**，
教典用字是「杮」（注意毋是「紅柿」个【柿 khī】），解說是：「扁平狀的破片。」
hāu-phiann 若毋是走音，扑算本義是指「鱟」个殼，有弧度，伊个破片佮破瓦片、
破huî片有 siâng，才用來指稱破瓦片。

毋過台日典是將 hāu-phiann、hāu-phiann-phè(廈)/phuè(漳)（漢字伊寫「鱟骿\[木+朮\]」，
見台日下p.524）閣有 hiā-phiann-phè（漢字伊寫「瓦骿\[木+朮\]」，見台日下p.608）
攏當做同義詞，並無解說對「鱟」即種海生動物去，干焦詞目个漢字按呢寫。
按呢這是一種比喻講法，或者是事實佮「鱟」無tī-tāi咧？

廈英典p.395正爿欄 phiaⁿ 後壁有收：

> hāu-phiaⁿ-phè, broken bits of tiles, as among ruins. hiā-phiaⁿ-phoè (C.), broken bits of tiles, as among ruins.
{: .prompt-tip }

伊个解說也無提起「鱟」。不而過，廈英典並無寫漳腔是 hāu-phiann-phuè，
伊收 hiā-phiann-phuè，而且註明是漳腔。按呢就心適矣，
我tann有一个假說\[ká-suat\]：

> 「瓦」字漳腔講 hiā，泉腔講 huā。破瓦片个意思，漳腔講 hiā-phiann-phuè，
泉腔**本底**是講 **huā-phiann-phèr/phè**，後來頭音節个雙母音韻母發生交換現象，
ua 變做 au，所以規个詞就變唸做 hāu-phiann-phè 去矣！台日典所收个漳腔
hāu-phiann-phuè 真有可能是台灣漳腔儂對泉腔儂遐學著 hāu-phiann-phè/phèr
个講法了後，因為毋知影 hāu 个語源矣，所以干焦將尾音節个 phè/phèr 改用漳腔个
phuè 來代替。
{: .prompt-info }

「瓦」泉腔唸 huā，這佇台灣強欲失傳去矣，張屏生老師調查老泉腔區，像台西、三峽、
梧棲，攏講漳腔 hiā 矣。鹿港腔伊才有記著 huā/hiā 兩讀。伊調查外島金門、澎湖馬公、
澎湖湖西，就閣講 huā。（面友留言講麥寮中年儂講 huā。）

王昭華小姐留言引用楊青矗先生辭典解說【鱟\[骨+甹\] hāu-phiann】：  
「瓦的一種，瓦面比較寬，彎曲的程度較小。」

**tann-teh** 是兩字近義複合動詞，一儂用扁擔來 tann 重物，兩儂前後就是用 kng\-\-ê。
Tann / kng 重物个時，就會予重物硩\[teh\]甲真艱苦。Tann-teh 就是【擔擔硩重
tann-tànn teh-tāng】咧做粗重工課。（林金城兄留言講相褒歌不時有用著 tann-teh。）


