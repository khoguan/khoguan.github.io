---
layout: post
title: 台語音序換位（metathesis）个現象舉例
date: 2023-07-25
author: 潘科元
categories: [呼音, 台語呼音、腔口(口音)]
tags: [台語聲韻學]
---

昨--日鋪一篇〈[白話字聖經兩个語詞：hāu-phiaⁿ-phè（鱟骿杮）、taⁿ-teh（擔硩）](/posts/鱟骿杮-擔硩/){:target="_blank"}〉，
內底有提起泉腔 hāu-phiann-phè/phèr 个頭音節 hāu 可能是 huā/huǎ
（泉腔「瓦」个講法）變音所致，也就是相連紲兩个母音 ua 前後音段發生交換个現象。

有學過語言學个先進可能就知影一个術語，以上个現象叫做 metathesis /mǝˈtæθǝsɪs/，
即个詞華文語言學術語譯做「音序換位」，台語會使照字唸做 im-sū uānn-uī。
音序換位有真濟類型，無一定是相連紲个音段，嘛有可能是前後兩个音節个聲母抑是韻母交換等等。

台語「音序換位」个語例，我下底寫幾个仔：

1. 【石頭 tsio̍h-thâu】阮老母講 tsue̍h-thâu，我分析起來，可能是 io -> oi
（但是台語無 oi 所以閣變成）-> oe（台羅寫做 ue）。

2. 【頂煎下迫 tíng-tsian ē-pik】（又渴又饑），楊麗花佇一齣歌仔戲內底講做
tsíng-tian ē-pik。 這是第一、二音節个聲母互相交換个例。

3. 【ka-la̍uh\-\-luè】（lak\-\-落去个音思）阮老母講 kau-a̍h\-\-luè。
這是前後兩个音節个韻母交換个現象（聲調保留原底个）。

其他个例，請各位鬥提供，感謝！

語言學家佇全世界蓋濟語言个語料內底攏有發現 metathesis 个例。
有个 metathesis 已經約定俗成，有个 metathesis 只是個別个講話者一時喙舌踏thu̍t。

英語儂 喙舌踏thu̍t 个 metathesis 个例：

You have missed the history lecture.  
（汝無赴著即擺个歷史演講）

無細膩講做：

You have hissed the mistory(mistery) lecture.  
（汝佇即个神祕演講共主講唱聲。）

面友 Shu-ren 兄來留言，講：  
「台西佮四箍圍鄉鎮，水雞有讀 siú-kue，metathesis，阮屬即款。區域特徵，無成做常例。」

先父有一擺將【抽水站 thiu-tsuí-tsām】講做 thiu-tsiú-tsām，毋過伊有即時重講正確个音。
佇遮，tsuí 講做 tsiú 个音序換位現象，可能是受著頭音節 thiu 个韻母 iu 影響。

---

關係教羅寫 oe / oa，台羅寫 ue / ua 个音韻學解說：

教羅寫 oe / oa 較倚音值，台羅寫 ue / ua 是音位寫法，佇音值上來講，
高元音予中元音 e 抑是 低元音 a 个舌位搝落低去，變做 o，教羅才會按呢寫。

佇台語个音位系統上，較媠氣个介音分析法應該是：干焦容允高元音做介音。

像 io 音序換位變 ue 个例，用元音舌位圖來理解，io 是前元音 i 配後元音 o，
音序交換了後變做後元音 u 配前元音 e，也就是 ue。台語前後（抑是後前）
元音音素个配搭組合，除了 iu 佮 ui 是前後攏高元音以外，若是其中出現「非高元音」，
按呢另外一个元音著愛是高元音，像 io 就是前个高元音 i、後个中元音 o 咧配搭；
ue 是後个高元音 u、前个中元音 e 組合。

即種音位分析較簡捷\[tsia̍t\]有力，甚至會使涵蓋古泉腔（南管腔），
按呢咱就會使講南管腔有三種介音 i / ir / u，也攏是高元音。
像彙音妙悟个「雞」字母，南管腔佮台灣老安溪腔講做 ere，
即種記法類似教羅寫 oe / oa 是偏音值个記法，ere 若用音位記法就是 ire，
伊个介音就是 ir。ire 就是央高元音 ir 配前中元音 e。
