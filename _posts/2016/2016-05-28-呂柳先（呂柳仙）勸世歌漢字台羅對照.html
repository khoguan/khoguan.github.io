---
layout: post
title: 呂柳先（呂柳仙）勸世歌漢字台羅對照
date: 2016-05-28 12:19:17 +0800
author: 潘科元
categories: [唸歌, 勸世相褒]
---

<p>柳先勸世老步定 [Liú-sian khuàn-sè lāu-pōo-tiānn]<br/>唸歌好聽真出名 [liām-kua hó-thiann tsin tshut-miâ]<br/>當今的人較懂哧 [tong-kim ê lâng khah táng-hiánn]<br/>烏白解說晟人驚 [oo-pe̍h kái-sueh tshiânn lâng kiann]<br/><br/>先將漢字配音標 [sing tsiong Hàn-jī phuè im-phiau]<br/>總貼佇遮留予椆 [tsóng tah tī tsia lâu hōo tiâu]<br/>即本歌詩蓋巧妙 [tsit-pún kua-si kài khá-biāu]<br/>另工註解欲補齊 [līng-kang tsù-kái beh póo-tsiâu]</p>
<p>聲音檔有人傳上<a href="https://youtu.be/SfW6VGKGxZM" target="_blank" title="呂柳先（呂柳仙）勸世歌">Youtube</a>，請各位那聽彼份聲音檔，那看本文所記錄的歌詞漢字佮台羅。網路早有流傳別人的記錄、註解，錯誤百出，另工我會重註解。以下歌詞每幾葩就有一逝時間點，方便對照。感謝面冊朋友 W.b. Chen 先生，伊先做出規份記錄，我閣小可仔修改過。本文採用教育部台語漢字。</p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">1<br/> 這款的歌真稀罕，tsit khuán ê kua tsin hi-hán,<br/> 專講勸人在世間啊，tsuan kóng khǹg--lâng tsāi sè-kan--ah,<br/> 人有真𠢕真頇顢，lâng ū tsin gâu tsin hâm-bān,<br/> 俗語所講為人難啊。sio̍k-gí sóo kóng uî-lîn lân--ah.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">2<br/> 世界情理都淺淺，sè-kài tsîng-lí to tshián-tshián,<br/> 幾年中間就變遷，kuí nî tiong-kan tō piàn-tshian,<br/> 啊若會當改惡來從善，ah nā ē-tàng kái-ok lâi tsiông-siān,<br/> 一日無事小神仙。it-li̍t bô-sū sió sîn-sian.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">3<br/> 講甲當今的世界，kóng kah tong-kim ê sè-kài,<br/> 鳥為食亡人為財，tsiáu uī si̍t bông lîn uī tsâi,<br/> 想真做人著海海，siūnn-tsin tsuè-lâng to̍h hái-hái,<br/> 死將何去生何來。sí tsiong hô khì sinn hô lâi.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">4<br/> 咱欲來出世無半項，lán beh lâi tshut-sì bô-puànn-hāng,<br/> 轉去雙手又空空，tńg-khù siang-tshiú iū khang-khang,<br/> 來蹛世間若眠夢，lâi tuà sè-kan ná bîn-bāng,<br/> 死了江山換別人。sí-liáu kang-san uānn pa̍t-lâng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">5<br/> 有人出世有家伙，ū-lâng tshut-sì ū ke-hé,<br/> 兄弟無量起冤家，hiann-tī bô-liōng khí uan-ke,<br/> 想甲真做人若人客，siūnn kah tsin tsuè-lâng ná lâng-kheh,<br/> 死了江山別人的。sí-liáu kang-san pa̍t-lâng--ê.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">6<br/> 做人毋通傷phīnn-mī，tsuè-lâng m̄-thang siunn phīnn-mī,<br/> 人蹛世間無幾年，lâng tuà sè-kan bô kuí nî,<br/> 喝一聲欲死目一下𥍉，huah tsi̍t siann beh sí ba̍k tsi̍t ē nih,<br/> 萬事袂佮人相爭。bān-sū buē kah lâng sio-tsinn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 1'45"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">7<br/> 心肝一人想一款，sim-kuann tsi̍t lâng siūnn tsi̍t khuán,<br/> 海裡上深天上懸，hái--lí siōng tshim thinn siōng kuân,<br/> 富貴艱苦免哀怨，hù-kuì kan-khóo bián ai-uàn,<br/> 莫非人講前世冤兮。bo̍k-hui lâng kóng tsiân-sè uan--eh.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">8<br/> 世情是我看蓋透，sè-tsîng sī guá khuànn kài thàu,<br/> 奸雄的人毋通交，kan-hiông ê lâng m̄-thang kau,<br/> 勸恁少年茈共老，khǹg lín siàu-liân tsínn kāng lāu,<br/> 賰錢是命免人𠢕咧。tshun-tsînn sī miā bián lâng gâu--leh.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">9<br/> 世間富戶窒窒滇，sè-kan hù-hōo that-that tīnn,<br/> 敢是𠢕人咧賰錢，kám-sī gâu-lâng teh tshun-tsînn,<br/> 啊若歹命看你外𠢕變，ah nā phái-miā khuànn lí guā gâu pìnn,<br/> 𠢕人有的佇咧窒壁邊。gâu-lâng ū-ê tī-leh that piah-pinn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">10<br/> 未來出世命先註，bē lâi tshut-sì miā sing tsù,<br/> 有的土公佮莽夫，ū-ê thóo-kong kah bóng-hu,<br/> 人奸好額錢遐有啊，lâng kan hó-gia̍h tsînn hiah ū--ah,<br/> 彼號𠢕人著共做軍師哩。hit-lō gâu-lâng to̍h kā tsuè kun-su--lih.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">11<br/> 各項是人的命運，kok-hāng sī lâng ê miā-ūn,<br/> 毋是講人𠢕錢才會賰啊，m̄-sī kóng lâng gâu tsînn tsiah-ē tshun--ah,<br/> 彼號頇顢的毋煞免食睏，hit-lō han-bān--ê m̄ suah bián tsia̍h-khùn,<br/> 有人賰著規萬銀。ū-lâng tshun-tio̍h kui-bān gûn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">12<br/> 你若將遮的情理共比並，lí nā tsiong tsia-ê tsîng-lí kā pí-phīng,<br/> 莫非這是命生成，bo̍k-hui tse sī miā sinn-sîng,<br/> 歹命看你偌𠢕反，phái-miā khuànn lír guā gâu píng,<br/> 萬代袂當通超生。bān-tāi buē-tàng thang tshiau-sing.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 2'55"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">13<br/> 世情是我看蓋現，sè-tsîng sī guá khuànn kài hiān,<br/> 先勸老輩後少年，sing khǹg lāu-puè hiō siàu-liân,<br/> 看人有錢免欣羨，khuànn lâng ū-tsînn bián him-siān,<br/> 人講恨命莫怨天。lâng kóng hūn-miā bo̍k uàn-thian.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">14<br/> 天下的人káng千萬，thian-hā ê lâng káng tshing-bān,<br/>領憑出世在世間，niá-pîn tshut-sì tsāi sè-kan,<br/>有人一款出世就毋免趁，ū-lâng tsi̍t-khuán tshut-sì tō m̄-bián thàn,<br/>有人一款度日都為難。ū-lâng tsi̍t-khuán tōo-li̍t to uî-lân.</p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">15<br/>世間的人無當比，sè-kan ê lâng bô-tàng pí,<br/>自恨出世落塗時，tsū hūn tshut-sì lo̍h-thôo-sî,<br/>歹命艱苦磨甲死，phái-miā kan-khóo buâ kah sí,<br/>富貴差𡢃佮用兒。hù-kuì tshe-kán kah īng-lî.</p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">16<br/> 當今世界講袂盡，tong-kim sè-kài kóng buē tsīn,<br/> 富貴由命不由人，hù-kuì iû bīng put iû lîn,<br/> 有人勸我我勸恁，ū-lâng khǹg guá, guá khǹg lín,<br/> 咱欲來出世有領憑。lán beh-lâi tshut-sì ū niá-pîn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">17<br/> 命中八字有輕重，miā-tiong pueh-lī ū khin-tāng,<br/> 飛天掛角無彩工，hui-thian-kuà-kak bô-tshái-kang,<br/> 有的頇顢無半項，ū-ê han-bān bô-puànn-hāng,<br/> 員外平平是咱人。uân-guē pînn-pînn sī lán-lâng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">18<br/> 彼毋是才情伊有phā，he m̄-sī tsâi-tsîng i ū-phā,<br/> 命中八字有精差，miā-tiong pueh-lī ū tsing-tsha,<br/> 人若開化免人教，lâng nā khai-huà bián lâng kà,<br/> 平平雙手一雙跤。pînn-pînn siang-tshiú tsi̍t-siang kha.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">19<br/> 平平雙跤一雙手，pînn-pînn siang-kha tsi̍t-siang tshiú,<br/> 富貴兩字難得求，hù-kuì nn̄g lī lân-tit kiû,<br/> 歹命人仔較長壽，phái-miā-lâng-á khah tn̂g-siū,<br/> 人講前世做來今世收。lâng-kóng tsîng--sì tsuè-lâi kim-sì siu.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 4'12"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">20<br/> 命中好歹免相諍，miā-tiong hó-phái bián sio-tsìnn,<br/> 咱遮艱苦人有錢，lán tsiah kan-khóo lâng ū-tsînn,<br/> 若求保平安無破病，nā kiû pó-pîng-an bô-phuà-pīnn,<br/> 食好食歹由在天。tsia̍h hó tsia̍h phái iû-tsāi thinn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">21<br/> 好歹無地通比並，hó-phái bô-tè thang pí-phīng,<br/> 自恨閻君無公平，tsū hūn Giâm-kun bô kong-pîng,<br/> 艱苦富貴三不等，kan-khóo hù-kuì sam-put-tíng,<br/> 有人佇咧睏媽祖宮。ū-lâng tih khùn Má-tsóo-king.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">22<br/> 來講註生娘娘註好好，lâi kóng tsù-sinn-niû-niû tsù-hó-hó,<br/> 攑刀仙削都袂無，gia̍h to sian siah to buē bô,<br/> 未曾註食先註餓，bē-tsîng tsù tsia̍h sing tsù gō,<br/>由在天地去發落。iû-tsāi thinn-tuē khì hua̍t-lo̍h.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">23<br/> 莫非是人八字命，bo̍k-hui sī lâng pueh-lī miā,<br/> 我勸朋友佮弟兄，guá khǹg pîng-iú kah tī-hiann,<br/> 有人出世富戶囝，ū-lâng tshut-sì hù-hōo kiánn,<br/> 食老才落乞食營。tsia̍h-lāu tsiah lo̍h khit-tsia̍h-iânn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">24<br/>會做乞食命登帶(?)，ē tsuè khit-tsia̍h miā ting-tài,<br/> 榮華富貴天催排，îng-huâ hù-kuì thinn tshui-pâi,<br/> 倒咧睏才共斟酌想看覓，tó leh khùn, tsiah kā tsim-tsiok siūnn khuànn-māi,<br/> 著食甲老來才會知。to̍h tsia̍h kah lāu lâi tsiah-ē tsai.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 5'15"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">25<br/> 有人少年食未老，ū-lâng siàu-liân tsia̍h bē lāu,<br/>匪類作歹做過頭，huí-luī tsok-tái tsuè kè-thâu,<br/> 敢無家伙若銅斗，kám bô ke-hé ná tâng-táu,<br/> 啊若喝一聲欲了親像放水流。ah nā huah tsi̍t siann beh-liáu, tshan-tshiūnn pàng-tsuí-lâu.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">26<br/> 咱就是食甲老來才會知影，lán tō-sī tsia̍h kah lāu--lâi tsiah-ē tsai-iánn,<br/> 我勸善理予恁聽，guá khuàn siān-lí hōo lín thiann,<br/> 富貴艱苦自恨命，hù-kuì kan-khóo tsū hūn miā,<br/> 虎死留皮人留名。hóo sí lâu phê lâng lâu miâ.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">27<br/> 註生婆姐無公平，Tsù-sinn Pô-tsiá bô kong-pînn,<br/> 代先註死才註生，tāi-sing tsù-sí tsiah tsù-sinn,<br/> 咱人尾溜看毋見，lán-lâng bé-liu khuànn m̄ kìnn,<br/> 圓人會扁扁會圓。înn--lâng ē pínn pínn ē înn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">28<br/> 牛佇咧快牽人僫料，gû tī-leh khuài khan lâng oh liāu,<br/> 你若無福氣趁錢居袂牢，lí nā bô hok-khì thàn-tsînn ku buē tiâu,<br/> 有通食用好了了，ū-thang tsia̍h-īng hó liáu-liáu,<br/> 百般為著腹肚枵。pah-puann uī-tio̍h pak-tóo-iau.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">29<br/> 有的一款欲食毋振動，ū-ê tsi̍t-khuán beh tsia̍h m̄ tín-tāng,<br/> 予伊終身一世人，hōo i tsiong-sin tsi̍t-sì-lâng,<br/> 無大無細通向望，bô tuā bô suè thang ǹg-bāng,<br/> 身苦病疼就攄無空。sin-khóo pīnn-thiànn tō lu bô-khang.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">30<br/> 人無千日的勇壯，lâng bô tshian-li̍t ê ióng-tsòng,<br/> 人講花無百日紅，lâng kóng hua bô pik-li̍t hông,<br/> 骨力敢會去夆笑戇，kut-la̍t kám ē-khì hông tshiò gōng,<br/> 欲食毋趁真不通。beh tsia̍h m̄ thàn tsin put-thong.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">31<br/> 勸恁大家著反變，khǹg lín tāi-ke to̍h píng-pìnn,<br/> 勤趁無論小可錢，khûn-thàn bô-lūn sió-khuá tsînn,<br/> 袂當拄好若破病，buē-tàng tú-hó nā phuà-pīnn,<br/> 才免去跔人跤腿邊。tsiah bián khì ku lâng kha-thuí pinn.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">32<br/> 勸恁大家著徹透，khǹg lín tāi-ke to̍h thiat-thò,<br/> 世間暫時來𨑨迌，sè-kan tsiām-sî lâi thit-thô,<br/> 日子若到連鞭倒，li̍t-tsí nā kàu liâm-mi tò,<br/> 江山某囝半項無。kang-san bóo-kiánn puànn-hāng bô.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">33<br/> 世情是我上看破，sè-tsîng sī guá siōng khuànn-phuà,<br/> 有當食用免傷磨，ū-tàng tsia̍h-īng bián siunn buâ,<br/> 富貴艱苦到死煞，hù-kuì kan-khóo kàu sí suah,<br/> 平平仔過日敢有縒。pînn-pînn-á kè-li̍t kám ū tsua̍h.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 6'55"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">34<br/> 有的一款有錢毋甘用，ū-ê tsi̍t-khuán ū-tsînn m̄-kam īng,<br/> 有的一款猶未趁伊就欲用代先，ū-ê tsi̍t-khuán ah-bē thàn, i tō beh īng tāi-sing,<br/> 有的就欲儉仔儉儉共別人幹光景，ū-ê tō beh khiām-á khiām, khiām kā pa̍t-lâng kàn kong-kíng,<br/> 彼號予伊有錢誠不明。hit-lō hōo i ū-tsînn tsiânn put-bîng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">35<br/> 有錢毋用蓋無彩，ū-tsînn m̄ īng kài bô-tshái,<br/> 無想欲用上大呆，bô siūnn beh īng siōng tuā-tai,<br/> 有的儉食忍寒可憐代，ū-ê khiām-tsia̍h lún-kuânn khóo-liân-tāi,<br/> 儉予怹的囝孫快活開。khiām hōo in ê kiánn-sun kiánn-sun khuìnn-ua̍h khai.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">36<br/> 你共看世間一款大富戶，lí kā khuànn sè-kan tsi̍t khuán tuā-hù hōo,<br/> 敢無好額家伙規千租，kám bô hó-gia̍h ke-hé kui tshing tsoo,<br/> 出門衫褲密密補，tshut-mn̂g sann-khòo ba̍t-ba̍t póo,<br/> 予伊出世世間做錢奴。hōo i tshut-sì sè-kan tsuè tsînn-lôo.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">37<br/> 親像這款真可惜，tshan-tshiūnn tsit-khuán tsin khó-sioh,<br/> 食佇咧無飽穿無燒，tsia̍h tī-leh bô pá tshīng bô sio,<br/> 有錢顛倒夆抾笑，ū-tsînn tian-tò hông khioh-tshiò,<br/> 儉食忍寒大毋著。khiām-tsia̍h lún-kuânn tuā m̄-tio̍h.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">38<br/> 當今錢銀是好寶，tong-kim tsînn-gûn sī hó pó,<br/> 錢若有目地啥人敢看無，tsînn nā ū, ba̍k-tē sánn-lâng kánn khuànn-bô,<br/> 有錢使鬼會挨磨，ū-tsînn sái kuí ē ue-bō,<br/> 聽好買人拍𨑨迌。thìng-hó bué lâng phah thit-thô.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">39<br/> 在人心肝的計算，tsāi-lâng sim-kuann ê kè-suàn,<br/> 一款有錢較寒酸，tsi̍t-khuán ū-tsînn khah hân-suan,<br/> 欺貧重富百百款，khi-pîn tiōng-hù pah-pah-khuán,<br/> 得欲留一个名聲夆流傳。tit beh lâu tsi̍t-ê miâ-siann hông liû-thuân<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">40<br/> 世間人有的欺貧佮重富，sè-kan-lâng ū-ê khi-pîn kah tiōng-hù,<br/> 無錢一字人上輸，bô-tsînn tsi̍t-lī lâng siāng su,<br/> 錦上添花人人有，gím--siōng thiam-hua lâng-lâng ū,<br/> 雪中送炭世間無咧。seh-tiong sàng-thuànn sè-kan bû--leh.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">41<br/> 貧在路邊無人認，pîn tsāi lōo-pinn bô-lâng līn,<br/> 富在深山有遠親，hù tsāi tshim-san iú uán-tshin,<br/> 翁仔某爸仔囝這个錢要緊，ang-á-bóo, pē-á-kiánn, tsit-ê tsînn iàu-kín,<br/> 若甲無錢目地人看輕呵。nā kah bô tsînn, ba̍k-tē lâng khuànn-khin--oh.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 8'35"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">42<br/> 淺淺理由來共論，tshián-tshián lí-iû lâi kā lūn,<br/> 爸囝有錢就會窮分，pē-kiánn ū-tsînn tō ē khîng-hun,<br/> 欲死著留一寡破病本，beh-sí to̍h lâu tsi̍t-kuá phuà-pīnn pún,<br/> 免放傷濟予囝孫。bián pàng siunn tsuē hōo kiánn-sun.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">43<br/> 大家若有閒聽我講，tāi-ke nā ū-îng thiann guá káng,<br/> 較好勸善聽三冬，khah hó khuàn-siān thiann sann tang,<br/> 爸母恩情是真重，pē-bó un-tsîng sī tsin tāng,<br/> 伊來生咱咱生人。i lâi sinn lán lán sinn lâng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">44<br/> 爸母生囝世傳世，pē-bó sinn-kiánn sè thuân sè,<br/> 看破世情無幾个，khuànn-phuà sè-tsîng bô kuí ê,<br/> 有囝人講有後下，ū kiánn lâng kóng ū hiō-ē,<br/> 才免落人喙唇皮。tsiah bián lo̍h lâng tshuì-tûn phê.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">45<br/> 無囝的人免苦痛，bô kiánn ê lâng bián khóo-thàng,<br/> 目睭恁看真濟人，ba̍k-tsiu lín khuànn tsin tsuē lâng,<br/> 好囝孤个就有望，hó-kiánn koo-ê tiō ū bāng,<br/> 啊若歹囝濟个無彩工。ah nā phái-kiánn tsuē-ê bô-tshái-kang.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">46<br/> 人講好囝免用濟，lâng kóng hó-kiánn bián īng tsuē,<br/> 歹囝濟个討連回，phái-kiánn tsuē-ê thó liân-huê,<br/> 經紀頭路無愛做，kan-kí thâu-lōo bô-ài tsuè,<br/> 枵來飽去咧遊街。iau lâi pá khù teh iû kue.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">47<br/> 好囝確實免濟个，hó-kiánn khak-si̍t bián tsuē-ê,<br/> 濟囝慢牛相挨推，tsē kiánn bān-gû sio ue-the,<br/> 會做爸仔囝相欠債，ē tsuè pē-á-kiánn sio-khiàm-tsè,<br/>有的予怹爸母磨老皮。ū-ê hōo in pē-bó buâ lāu-phê.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">48<br/> 爸母飼囝無論飯，pē-bó tshī kiánn bô-lūn pn̄g,<br/> 望咧欲親醒頭毛長，bāng tih-beh tshin-tshínn thâu-mn̂g tn̂g,<br/> 啊若生著歹囝若孵卵，ah nā sinn-tio̍h phái-kiánn nā pū-nn̄g,<br/> 祖家設佇咧大南門。tsóo-ke siat tī-leh tuā-lâm-mn̂g.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 9'55"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">49<br/> 勸恁大家著明朗，khǹg lín tāi-ke to̍h bîng-láng,<br/> 貪心兩字仙毋通，tham-sim nn̄g lī sian m̄-thang,<br/> 政府掠著罪真重，tsìng-hú lia̍h-tio̍h tsuē tsin tāng,<br/> 著閣掠去監獄做犯人。to̍h koh lia̍h-khì kann-ga̍k tsuè huān-lâng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">50<br/> 聽歌遮朋友著正道，thiann kua tsia pîng-iú to̍h tsìng-tō,<br/> 奸雄兩字毋通學，kan-hiông nn̄g lī m̄-thang o̍h,<br/> 少年若是有做錯，siàu-liân nā-sī ū tsuè tshò,<br/> 改惡從善事就無。kái ok tsiông siān sū tiō bô.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">51<br/> 在人心肝的志氣，tsāi-lâng sim-kuann ê tsì-khì,<br/> 山哩可改性難移，san--lī khó kái sìng lân î,<br/> 有的家內赤甲死，ū-ê ke-lāi tshiah kah sí,<br/> 不義之財無愛挃。put-gī tsi tsâi bô-ài tî.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">52<br/> 一人一款的形象，tsi̍t lâng tsi̍t khuán ê hîng-siōng,<br/> 天下的人有奸忠，thian-hā ê lâng ū kan tiong,<br/> 有的爸母都無量，ū-ê pē-bó to bô-liōng<br/> 彼號予伊若會好天不從。hit-lō hōo i nā ē hó, thian put tsiông.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">53<br/> 有人一生盡忠義，ū-lâng it-sing tsīn tiong-gī,<br/> 富而無怨貧無欺，hù lî bô uàn, pîn bô khi,<br/> 甘願度苦過日子，kam-guān tōo-khóo kè li̍t-tsí,<br/> 彼號艱苦往有出頭時。hit-lō kan-khóo íng ū tshut-thâu-sî.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">54<br/> 做人奸詐無路用，tsuè-lâng kan-tsà bô-lōo-īng,<br/> 這世搶人後世還，tsit-sì tshiúnn--lâng āu-sì hîng,<br/> 善惡若到頭就報應，siān-ok nā kàu thâu tō pò-ìng,<br/> 遠佇千里近目前。hn̄g tī tshian-lí kūn ba̍k-tsîng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">55<br/> 道德兩字為根本，tō-tik nn̄g lī uî kun-pún,<br/> 爸仔囝無情絕五倫，pē-á-kiánn bô-tsîng tsua̍t ngóo-lûn,<br/> 後擺老來若失運，ā-pái lāu--lâi nā sit-ūn,<br/> 快活食飯艱苦吞。khuìnn-ua̍h tsia̍h-pn̄g kan-khóo thun.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">56<br/> 會做兄弟如手足，ē tsuè hiann-tī lû tshiú-tsiok,<br/> 爸母親情是骨肉，pē-bó tshin-tsîng sī kut-jio̍k,<br/> 咱人著照序大約，lán-lâng to̍h tsiàu sī-tuā iok,<br/> 日後才有好結局。li̍t-āu tsiah ū hó kiat-kio̍k.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">------------------- 11'25"<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">57<br/> 勸恁大家著做好，khǹg lín tāi-ke to̍h tsuè-hó,<br/> 世間暫時來𨑨迌，sè-kan tsiām-sî lâi thit-thô,<br/> 人講做惡有惡報，lâng kóng tsuè-ok ū ok-pò,<br/> 天理昭昭毋是無。thian-lí tsiau-tsiau m̄-sī bô.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">58<br/> 另外勸遮的老兄弟，līng-guā khǹg tsiah(tsia-ê合音) lāu hiann-tī,<br/> 若有三囝共五兒，nā ū sann kiánn kāng gōo lî,<br/> 細漢應當著教示，suè-hàn ìng-tong to̍h kà-sī,<br/> 長大成人由在伊。tióng-tāi sîng-lîn iû-tsāi i.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">59<br/> 有的一款序大人想無夠，ū-ê tsi̍t-khuán sī-tuā-lâng siūnn bô-kàu,<br/> 囝兒亂來講伊𠢕，kiánn-lî luān-lâi kóng i gâu,<br/> 飼大才予囝不孝，tshī tuā tsiah hōo kiánn put-hàu,<br/> 養育功勞放水流。iúnn-io̍k kong-lô pàng-tsuí lâu.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">60<br/> 囝兒毋通傷溺愛，kiánn-lî m̄-thang siunn li̍k-ài,<br/> 細漢予伊亂亂來，suè-hàn hōo i luān-luān-lâi,<br/> 後擺長成就知害，ā-pái tióng-sîng tō tsai hāi,<br/> 予囝不孝合應該。hōo kiánn put-hàu ha̍p ing-kai.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">61<br/> 會居好囝好德行，ē ki hó-kiánn hó tik-hīng,<br/> 捌爸捌母自然生，pat pē pat bó tsū-liân sing,<br/> 傷過束縛無路用，siunn-kè sok-pa̍k bô-lōo-īng,<br/> 彼是前世冤孽明明明。he sī tsîng-sì uan-gia̍t bîng-bîng bîng.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">62<br/> 做人爸母著拍噠，tsuè lâng pē-bú to̍h phah-tat,<br/> 囝若無教上食力，kiánn nā bô kà siōng tsia̍h-la̍t,<br/> 有人心神用一節，ū-lâng sim-sîn īng tsi̍t-tsat,<br/> 飼大漢予伊不孝蓋毋值。tshī tuā-hàn hōo i put-hàu kài m̄-ta̍t.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">63<br/> 唸這號歌勸恁好朋友，liām tsit-lō kua khǹg lín hó-pîng-iú,<br/> 會做爸囝是冤仇，ē tsuè pē-kiánn sī uan-siû,<br/> 好歹大家免窮究，hó phái tāi-ke bián khîng-kiù,<br/> 一旦無常萬事休。it-tàn bû-siông bān-sū hiu.<o:p></o:p></p>
<p class="MsoNormal" style="margin-bottom: 6.0pt; mso-para-margin-bottom: .5gd; line-height: 17.0pt; mso-layout-grid-align: none; text-autospace: none;">64<br/> 有爸有母著有孝，ū pē ū bó to̍h iú-hàu,<br/> 淫朋賭友毋通交，îm-pîng tóo-iú m̄-thang kau,<br/> 有趁錢銀娶家後，ū thàn tsînn-gûn tshuā ke-āu,<br/> 通送爸母上山頭。thang sàng pē-bó tsiūnn-suann-thâu.<o:p></o:p></p>
