---
layout: post
title: 台語詞文白音个選用
date: 2016-06-14 22:47:55 +0800
author: 潘科元
categories: [呼音, 台語呼音、腔口(口音)]
---

<p>漢字台語音，文白異讀个情形非常「厲害」，毋但有文白異讀、閣有訓讀音，若是細漢失落母語个儂，「後天」[hiō-thian] 欲補救，佇即方面欲運用甲會自然，就愛十二分个費神。</p>
<p>一个詞欲採用文言音抑是白話音來唸，大原則就是「口語、白話詞、民間、日常、身體、具體、通俗」个語詞用白話音；「文言、書面語、官方、學術、精神、抽象、文雅」个語詞用文言音。文白異讀个一字多音，大部份聲調仝款，差佇韻母。</p>
<p>總是，一个兩字詞來講，有可能前文後白，抑是前白後文，咱無法度干焦根據歷史音韻學理論系統个文白區別，來決定實際上台語詞个字音選擇。像日本時代吸收个新詞「放送」，是按怎欲唸 h&ograve;ng-s&agrave;ng 前文後白？毋唸 p&agrave;ng-s&agrave;ng 兩字攏白，韻母攏是 ang，是疊韻詞；抑是唸 h&ograve;ng-s&ograve;ng 兩字攏文，韻母攏是 ong，也是疊韻詞，按呢來保持「系統上」佮「聲韻上」攏一致个清氣相？</p>
<p>因為每一个漢字个文白語用，佇台語母語儂心目中生熟个程度無仝，肆配个語義也有出入。</p>
<p>「放」个文音 h&ograve;ng，像「放心 h&ograve;ng-sim、放蕩 h&ograve;ng-tōng、開放 khai-h&ograve;ng、解放 k&aacute;i-h&ograve;ng&hellip;&hellip;」真熟，但是「送」个文音 s&ograve;ng 相對就罕用。</p>
<p>試思考「東 tong/tang、西 se/sai、南 l&acirc;m、北 pok/pak」即四字，「南」只有一音，免論，其他三字攏有文白異讀，而且明明攏是方位詞，按呢照講欲選用文言音抑是白話音，應該採用一致个標準，但是實際並毋是按呢。咱看台灣地名：</p>
<p>東－－文言音 tong：屏東 P&icirc;n-tong、東山 Tong-san、羅東 L&ocirc;-tong（語源是原民語）；白話音 tang：台東 T&acirc;i-tang、東港 Tang-k&aacute;ng、東勢 Tang-s&igrave;。</p>
<p>西－－文言音 se：台西 T&acirc;i-se、西門町 Se-mn̂g-ting、西仔灣 Se-&aacute;-u&acirc;n；白話音 sai：線西 Su&agrave;nn-sai、西螺 Sai-l&ecirc;、西嶼 Sai-sū。</p>
<p>北－－文言音 pok：（咁有佗一个地名用 pok 个音？）白話音 pak：台北 T&acirc;i-pak、北港 Pak-k&aacute;ng、竹北 Tik-pak。</p>
<p>咱家己加想一寡詞例（無限定地名），就會發現，平平攏有文白異讀个方位詞「東、西、北」即三字个詞，若唸文音个時，「西」唸文音 se 是上捷聽著个，「東」唸文音 tong 就較少，若是「北」唸文音 pok，煞想無有佗一个地名唸文音 pok，恐驚也正實無。</p>
<p>（聲明：以上台灣地名个舉例，有个牽涉著語源是原住民語个音譯，即點因素咱先按下，請包涵。）</p>
<p>所以，「東部」逐家攏講 tang-pōo，「東」選用白話音；但是「西部」是講 se-pōo，「西」煞選用文言音。若欲強求系統一致，顛倒予儂袂慣勢。這就是生熟个差別。</p>
<p>但是為何即三字，「西」个文言音 se 逐家上熟？這有可能是咱長期受佛教佮西遊記[Se-i&ucirc;-k&igrave;]傳播个影響，咱不時聽著儂講「西天 Se-thian、西方 Se-hong、西方極樂世界」。</p>
<p>出名个傳統布袋戲團「小西園」即三字本身攏有文白異讀，實際上，團長許王大師是講 Si&oacute;-se-hn̂g，白＋文＋白。</p>
<p>細漢个時，電視定定會放美國个「西部片 se-pōo-ph&igrave;nn」。讀高中个時，歇熱去台東揣同學𨑨迌。咱蹛西部个儂，日常生活較罕得提起東部，但是怹蹛東部个儂，不時都會講著「西部」，我聽怹也是攏唸做 se-pōo，毋是 sai-pōo。</p>
<p>台灣地名，若是在地舊底就有、老百姓所號个「土名」，往往採用白話音，像「三重埔 Sann-t&icirc;ng-poo、田中央 Tsh&acirc;n-tiong-ng」&hellip;&hellip;，若是官方改號、雅化、正式化、書面化了後个地名，有真濟就變唸文言音，像「三重市 Sam-ti&ocirc;ng-tshī、田中 Ti&acirc;n-tiong」&hellip;&hellip;。這是一條大原則，總--是，這現現無法度解說「東[tang]部、西[se]部」文白無一致个現象。</p>
<p>現代台語，「歐美」咱通稱「西洋 Se-i&ucirc;nn」前字取文音、後字取話音，但是古早个台語文獻也有講 Sai-i&ucirc;nn，兩字攏話音。古俗語「有看見針鼻，無看見大西門」佇台日大辭典出現兩擺，伊攏標音做「大西門 Tuā-sai-mn̂g」，但是「西門町」咱現時攏講 Se-mn̂g-ting，「西」唸文音、「門」唸話音，毋是講 Sai-mn̂g-ting。</p>
<p>「小學、中學、大學」遮个詞是西洋傳教士佇清朝尾就傳入來台灣，應用佇教會學校个學制，日本領台前十年（1885）就創刊个台語白話字月刊《台灣府城教會報》，佇即三个詞，當時是唸 si&oacute;-o̍h（白+白）、tiong-o̍h（文+白）、tuā-o̍h（白+白）。比較現代唸法是 si&oacute;-ha̍k（白+文）、tiong-ha̍k（文+文）、tāi-ha̍k（文+文）。三个詞古今唸法攏無仝，閣分別有無仝款个文白透濫！</p>
<p>「大」字，文 tāi、話 tuā，逐家知；「小」字，文 si&aacute;u、話 si&oacute;，白話音較熟；若是「中」--字，正宗个白話音是 ting，但是逐家顛倒普遍毋捌，多數儂差不多攏講 tiong，這是佇台語歷史音韻學屬佇文言層个音。（iong 韻字，有所在个漳腔一律變做 ing，佮遮所講个情形無仝，請毋通參入來討論，較袂花去。）</p>
<p>對按呢，咱通看出台語詞文白音个選用，毋但古今有出入，佇一个詞个前後字、抑是仝一系列个詞，攏有出入，真僫得強求一致。</p>
<p>台語詞文白音个選用，其實閣有濟濟因素需要探討，以上只是掠一个角度來談。</p>
<p>有友志問著〔飛盤〕台語按怎講？若欲照字唸即个新詞，有先進回應，講做 hui-pu&acirc;nn（文+白），我直接个語感也是佮伊仝款，感覺按呢上自然，若唸 pue-pu&acirc;nn（白+白）就差一氣[khu&igrave;]，hui-pu&acirc;n/phu&acirc;n （文+文）完全袂想著。</p>
<p>結論：台語一个詞个前後字，有「漳泉濫 Tsiang-Tsu&acirc;n-lām」个現象，像「長庚」若照泉腔是 Ti&ocirc;ng-kinn，漳腔是 Ti&acirc;ng-kenn，但是真濟儂講 Ti&ocirc;ng/Ti&oacute;ng-kenn，前泉後漳；閣像「維持」若照較純个漳腔是 u&icirc;-t&icirc;，泉腔是 &icirc;-tsh&icirc;，但是真濟儂講 u&icirc;-tsh&icirc;，前漳後泉（這受著華語音影響个因素也有）。台語音一个詞个前後字，又閣有「文白濫」个現象，像本文以上所舉个濟濟例。這就是活語言無受「系統理性」管制，活潑自由咧發展个表現，咱著認取。</p>
<p>（即篇本來發表佇 Facebook 2015-08-06）</p>

