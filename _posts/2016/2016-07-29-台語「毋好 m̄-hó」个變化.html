---
layout: post
title: 台語「毋好 m̄-hó」个變化
date: 2016-07-29 13:07:34 +0800
author: 潘科元
categories: [田野]
---

<p>台語「毋好 m̄-h&oacute;」，會使做主要動詞，像「按呢毋好！」，也會使做助動詞，像「毋好去！」「m̄-h&oacute;」也有所在是講「m̄-h&oacute;nn」，也有所在是講「m̄-m&oacute;o」，目前我个解說是，後兩種講法攏是 m̄-h&oacute; 个變化。</p>
<p>各地个口音攏有變音个現象並無希罕，像阮自細漢根本毋知影台語表示 tonight 个意思其實是兩音節个 e-hng，對阮來講，tonight 就是講 i̋ng，我也毋知啥乜八音本調个觀念，所以也無智覺著 i̋ng 即種調真各樣，橫直「i̋ng」 阮就是認定只是「一字」爾爾。</p>
<p>但是經過佮別所在个漳泉口音、閣有文獻个比較，自然就修正觀念，接受這是 e-hng 合音个結果。「下昏」若漳音是唸 e-huinn，uinn 韻母結構較複雜，就袂佮 e 合做一音節。 我提出 m̄-m&oacute;o 可能是「毋好 m̄-h&oacute;」个變音，無一定正確，因為這只是一種推理，總--是，這佇音韻學上完全解說會得過：</p>
<p>(1) m̄-h&oacute; =&gt; (2) m̄-h&oacute;nn =&gt; (3) m̄-m&oacute;o</p>
<p>第一階段是 m̄-h&oacute;。</p>
<p>第二階段是前音節 m̄ 个鼻音黗[t&ograve;o]過來後音節，咱台語並無 oonn 佮 onn 个音位對立，所以 h&oacute; 帶鼻音了後，實際是唸做 h&oacute;onn，台羅照標音符號「寬式記法」个精神，簡寫做 h&oacute;nn。</p>
<p>第三階段就是 h- 聲母，予前音 m̄ 同化，也變做 m- 聲母。h- 聲母是一種「真無個性」个音，容易失落（英語嘛是 what 變 wat，頂面 i̋ng 个合音過程，也包括 h- 失落个過程）, 抑是予前後音同化。</p>
<p>即三種階段个講法，各地个儂無一定用佗一種，有个也袂只用一種，講慢个時就用較頭前个階段，講緊个時，就用較後壁階段个講法，也是有。</p>
<p>總--是，面對各地發音略仔有出入，但是仝意思个詞，將遮个講法攏排列起來，會得著以上音變過程个推理，這真有邏則性。</p>
<p>「m̄-h&oacute;」若做助動詞，有所在閣有第四階段个變化，就是合做一音節 mőo。因為 m̄ 是變低平調，h&oacute; 是變高平調，h- 脫落，m̄ 佮 &oacute; 合音做一音節了後，實調就變中升調 mőo（台語 mo 佮 moo 無對立，o 佮 m 聲母配合个時，會自動唸做 moo），就是台羅所謂个第九調，像面友 Vito Chang 所舉个例，序大定定唸講：「Mőo顧耍[sńg]，冊嘛愛小掀--一下。」</p>
<p>若是講「阮在地自來就一律攏講 m̄-m&oacute;o，所以這無可能是 m̄-h&oacute; 變來个！」即種解說法，佇音韻學上較無說服力。因為變音一旦完成，講話者自然就完全毋知影古早个源頭是按怎矣。親像漳泉口音差遐濟，但是語言學家攏相信，即兩種大腔口，古早存在一个共同祖語。</p>
<p>設使 m̄-m&oacute;o 毋是 m̄-h&oacute; 變來个，請問即个無加否定詞 m̄ 个 m&oacute;o 本身是欲按怎解說？除了 m̄-m&oacute;o 以外，m&oacute;o 閣有用佇啥所在？是按怎 m̄-m&oacute;o 个 m&oacute;o 無單獨用，一定愛配 m̄？但是「好」就會使單獨用，像「好來去矣」。</p>
<p>台語第一音節是 m̄ 个雙音節否定詞毋但一組，會發生 m̄ 鼻音黗[t&ograve;o]過來後音節个情形，也毋但一例，親像 m̄-thang（毋通），也有即款變化：</p>
<p>(1) m̄-thang =&gt; (2) m̄-mang =&gt; (3) m&acirc;ng =&gt; (4) b&acirc;ng</p>
<p>像阮講「b&acirc;ng kh&igrave;」有兩種解說，看都合，有時是表示「毋通去」，m̄-thang kh&igrave; 講做 b&acirc;ng| kh&igrave;，有時是表示「茫--去」（b&acirc;ng--kh&igrave;）。m̄-thang 變 b&acirc;ng，即个合音無論是佇台灣抑是福建攏有。</p>
<p>閣有「毋愛 m̄-&agrave;i」：</p>
<p>(1) m̄-&agrave;i =&gt; (2) m̄-m&agrave;i =&gt; (3) m&agrave;i</p>
<p>這是規套个現象，毋是孤例，即點閣較加強 m̄-m&oacute;o 解說做是 m̄-h&oacute; 變音个合理性。</p>
<p>變音毋是見笑代，是人類語言自然演變个現象。</p>
<p>台語「毋好」个講法真幼路，看語境，有時是好䆀个評價，有時是禁止詞，像「煮無夠爛，毋好食。」這只是較無好食爾爾，毋是袂食得；但是若講「生蟲矣，毋好食！」就是阻擋儂，叫儂袂使食。</p>

