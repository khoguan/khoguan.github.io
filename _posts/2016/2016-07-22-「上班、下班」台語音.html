---
layout: post
title: 「上班、下班」台語音
date: 2016-07-22 13:39:30 +0800
author: 潘科元
categories: [呼音, 台語呼音、腔口(口音)]
---

<p>「上班、下班」佇古早个官話章回小說有出現，一般是指官吏去官府辦公。</p>
<p>「班」个概念，像州縣衙門有「三班衙役 sam-pan g&ecirc;-ia̍h」，分做「快 khu&agrave;i」：負責出去掠歹儂、「皂 ts&ocirc;/tsō」：負責佇監獄顧犯儂、「壯 ts&ograve;ng」：負責徛公堂行刑。</p>
<p>現代社會，多數儂著愛出去外口个工作場所食頭路，將古早个上班、下班擴充來通稱現代職場个工作型態。</p>
<p>咱台語古早，衙役去官府「上班」是唸做 tsiūnn-pan，毋是現代所唸个 siōng-pan。另外，官員去辦公，是講「出廳 tshut-thiann、退廳 th&egrave;-thiann」，這到日本時代猶原有用，但是後來就慣勢學日語講做「出勤 tshut-kh&ucirc;n/kh&icirc;n、退勤」。</p>
<p>台語目前是學華語「上班、下班」个講法，而且是唸文言音 siōng-pan、hā-pan。若閩南閣有講 tsiūnn-pan、lo̍h-pan。</p>

