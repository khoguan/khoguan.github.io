---
layout: post
title: 台灣俗語真濟完美押韻个例
date: 2016-07-20 12:21:31 +0800
author: 潘科元
categories: [台灣俗諺]
---

<p>較媠氣个台灣俗語，若有押韻，真濟是完美押韻，意思就是：毋但韻母仝款，聲調也仝調。親像：</p>
<p>「好心予雷tsim」、 <br />「揀啊揀，揀著賣龍眼」、 <br />「忍[l&uacute;n]啊l&uacute;n，l&uacute;n著一个金石-t&uacute;n」、 <br />「翁生某旦，食飽相看」、 <br />「外甥食母舅，親像食豆腐」、 <br />「出門liu-liu-tshiu-tshiu，食兩蕊目睭」、 <br />「直直食，直直賰；直直儉，直直lun」、 <br />「有爸有母 初二三；無爸無母 頭擔擔」、 <br />「看會著，較贏九斗換一石；看袂著，汝个心肝會礙虐」。</p>
<p>這佮七字仔歌詩，抑是聯對个慣例無仝。聯對尾字是前仄後平，七字仔歌詩四句話个尾字是「仄、平、仄、平」為主。</p>
<p>當然俗語也有袂少無完美押韻个情形，像「歹年冬，厚痟儂」、「雙跤踏雙船，心頭亂紛紛」，前後句尾字个韻母仝款，但是聲調無仝，因為話語著先顧意思，才顧聲韻。</p>
<p>補充：</p>
<p>「好心予雷tsim」尾字雖然教典寫「唚」，當今一般儂也認定是 kiss 个意思，唸鬥句聽起來真古錐，但是這無影正確，tsim 佇台語口語動詞，毋是只有 kiss 个意思，閣有用摃槌、石頭、鈍器大力h&aacute;m个意思，刣牛个時用來摃死牛个器具叫做「牛-tsim」，台日典寫「牛箴」，另外伊有例句「用石頭共伊tsim--死」。</p>
<p>我相信「好心予雷tsim」也是即種用法，毋是 kiss，現代儂台語退化，毋知影 tsim 閣有別種仝音動詞，才干焦會想做 kiss。</p>
<p>即个主張，研究台語漢字个老前輩劉建仁先生有詳細个稽考：<a href="https://taiwanlanguage.wordpress.com/2011/06/20/" target="_blank">好心給雷親（ho`-sim hɔ⊦-luiˊ tsim）──好心没好報</a></p>
<p>「忍[l&uacute;n]啊l&uacute;n，l&uacute;n著一个金石-t&uacute;n」个典故：</p>
<p>這是出名个民間故事，簡單講，一个員外發心做好代，有求必應。伊嫁查某囝迄日，來一个乞食，要求佮怹查某囝先睏一暝，員外難忍能忍，i&aacute;u是答應伊，隔工乞食無--去，留落一个金石-t&uacute;n。</p>

