---
layout: post
title: 〔輕軌〕台語按怎講？
date: 2016-06-18 01:58:54 +0800
author: 潘科元
categories: [語詞, 台語名稱]
---

<p>即篇是舊年 2015 年 10 月 20 日，佇 Facebook 所寫个，後來三不五時有儂講起即个問題，所以轉貼來遮：</p>
<p>高雄「環狀輕軌」鐵路通車矣。咱來思考看〔輕軌〕台語按怎講？以下我提出兩个方案：</p>
<p>一、參考日本時代个做法，當時有建設「輕便鐵道」（和製漢語），是用儂工 捒[sak]咧行个，台語儂照字唸台語文言音 khing-piān。照按呢，〔輕軌〕个台語音是 khing-khu&iacute;。「環狀輕軌」是 khu&acirc;n-tsōng# khing-khu&iacute;#（「狀」先免變調，將來逐家唸久較慣勢了後，就會自然變調。）</p>
<p>註：「軌」字甘字典收兩音 ku&iacute;、khu&iacute;，實際應用上，佇台日典有收「軌道 khu&iacute;-tō、路軌 lōo-khu&iacute;、單軌 tan-khu&iacute;、鐵軌 thih-khu&iacute;、脫軌 thuat-khu&iacute;」 ，「軌」字攏唸送氣聲母 kh。</p>
<p>二、「軌」現代台語儂較生疏，所以調整講做「輕鐵 khin-thih」，兩字攏取白話音。按呢台灣目前就有「台鐵 T&acirc;i-thih、高鐵 ko-thih、輕鐵 khin-thih」即幾種。</p>
<p>註：照兩條鐵枝个闊度來分：阿里山森林火車是「三分仔車」、以早載甘蔗个是「五分仔車」(762mm)、目前縱貫鐵路是「七分仔車」(1067mm)、高鐵是「十分仔車」符合國際寬軌標準 1435mm。</p>
<p>補充：「輕鐵」即个詞，台日典有收，當時是指「鋁」，唸做 khing-thih（「輕」字文言音）。不而過，「鋁」个現代台語，主要是講「輕銀仔 khin-g&icirc;n-&aacute;」佮 a-l&uacute;-mih 兩種，也有業界个儂講怹是咧做「鋁窗 lī-thang」。</p>
<p>「輕鐵」指「鋁」个用法，大概當今真罕用。按呢來看，無論就使用率、語境，抑是發音來論，khing-thih 攏佮我佇遮所提个「輕鐵 khin-thih」會凍區別。</p>

