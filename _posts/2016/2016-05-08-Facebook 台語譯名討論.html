---
layout: post
title: Facebook 台語譯名討論
date: 2016-05-08 23:00:22 +0800
author: 潘科元
categories: [寫作, 台語文翻譯]
---

<p>Facebook 即个網站名稱，有咧寫台文个朋友，差不多有三種翻譯法：面冊[bīn-tsheh]、儂面冊[l&acirc;ng-bīn-tsheh]（伊个漢字是寫「人面冊」）、面書[bīn-tsu/tsir]。</p>
<p>「儂面冊」个講法，我看是有較囉嗦，英文名也無講 PeopleFaceBook，按呢台語何必加一个 l&acirc;ng？</p>
<p>「面書」佮「面冊」咧？有志可能想講：阮个腔口是講「讀書 tha̍k-tsu」，毋是講「讀冊 tha̍k-tsheh」，所以我就將 Facebook 翻做「面書」，毋是「面冊」。</p>
<p>按呢講，當然有理氣。總--是，台語即个「冊」閣有另外一个意思，就是「造冊」个「冊」，意思指「目錄、清冊」等。這無分漳泉腔口，攏是講「冊」。</p>
<p>所以「名冊 mi&acirc;-tsheh」無講「名書 mi&acirc;-tsu」。古早詞，像「魚鱗冊 hi-l&acirc;n-tsheh」是一个行政區內土地个清冊，無講「魚鱗書」；「黃冊 n̂g/u&icirc;nn-tsheh」是地籍簿；「保甲冊」是保甲制度所用个戶籍冊。另外有「鞋冊 &ecirc;/u&ecirc;-tsheh」是鞋个材料佮形體个見本冊。遮个詞過去應該攏無台語腔口叫做某某書。</p>
<p>英文 book 仝款有「簿冊[phōo-tsheh]、名冊」个意思（bookkeeping 是「簿記」），Facebook 个 book 也應該理解做多義詞，一方面是「有尪仔面佮個人資料个社群網站名冊」，一方面隨儂个生活、動態、思想，家己隨時記錄落來，就是一本個人生活史冊/史書。</p>
<p>照頂面个論說，我認為「面冊」才是 Facebook 上四序个台語譯名，其他个講法，我也尊重。</p>
<p>補充一：朋友阿天兄佇面冊回應講，英語小寫起頭个 facebook 本底「是一種冊抑是簿仔、由一寡大學塊印个、內面共歸年級抑是歸間大學个同學个相片甲基本資料印出來」。即種用法照<a href="http://www.etymonline.com/index.php?term=facebook&amp;allowed_in_frame=0" target="_blank">www.etymonline.com</a> 个解說是："facebook (n.) directory listing names and headshots, by 1983, originally among U.S. college students, from face (n.) + book (n.). The social networking Web site of that name (with capital F-) dates from 2004." 按呢，舊底个 facebook 也是新名詞，1983 年才有明確个記載，但是 2004 年了後，面冊一下tsh&igrave;ng起來，恐驚小寫个 facebook 通名用法就完全予專名取代去矣。</p>
<p>補充二：Facebook 也有台語前輩音譯做「花思木 Hue-su-bo̍k」。</p>

