---
layout: post
title: 論臺灣閩南語字音字形語文競賽（台語音字比賽）
date: 2016-07-17 16:17:01 +0800
author: 潘科元
categories: [教育, 台語文教育談論]
---

<p>台語字音字形比賽，真濟先進苦練數年，猶原閣停留佇「題目寫袂完」个階段，但是這毋是因為伊袂曉寫，抑是無夠熟咧t&ugrave;n-tenn，實在是隨儂寫字个速度無仝，按呢音字比賽煞變做咧比寫字速度？</p>
<p>台語音字比賽个題型、時間、比賽規則，是完全模仿華語文競賽个做法，問題是，現時台語文教育所需要个訓練佮華語文欲汰有仝款？咱有一大堆寶貴个田野調查錄音，需要轉寫做台語文，來完整傳承鄉親父老个智慧。咱也有一大堆寶貴个羅馬字文學、文獻通好讀、應該讀，這攏毋是華語文教育所需要个。</p>
<p>（當然台語羅馬字文獻是寫教羅，毋是教育部台羅，總--是，兩套高度相容，只要精通其中一套，半點鐘內就會得完全掌握另外一套。）</p>
<p>既然按呢，閣較實用、有效、有意義个台語音字比賽，題型咁無應該出規段个台語，予參賽者漢字轉寫羅馬字、羅馬字轉寫漢字咧？抑是出規句話个聽寫咧？而且也著愛有充分个比賽時間。</p>
<p>我有看過真濟儂，台語音字練足久，也得著真懸个名次，但是一小段个台語文都寫袂好勢，抑是寫袂慣勢，因為欲寫規句、規段台文个訓練佮兩字詞个訓練，層次根本完全無仝。 華語文書寫个比賽方式，若毋是比「語詞音字」，無，就是比自由發揮个作文，但是現此時足要緊个台語文書寫比賽，應該是頂面所講个「漢羅互相轉寫」佮「規站聽寫」，這是救台語蓋重要个項目。當然，也應該有台語做文比賽。</p>
<p>以上是三兩儂講四斤話，當局無咧共我 ts&uacute;-t&aacute;u，不而過，我猶原會閣繼續呼籲。</p>
<p>註：「做文」有兩音，ts&ograve;-b&ucirc;n（漳）、tsu&egrave;-b&ucirc;n（泉），這是生活用語，若是寫「作文」是書面語，干焦唸 tsok-b&ucirc;n。這是台語文个幼路，華語儂袂曉得。</p>

