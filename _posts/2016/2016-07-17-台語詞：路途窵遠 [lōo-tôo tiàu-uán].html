---
layout: post
title: 台語詞：路途窵遠 [lōo-tôo tiàu-uán]
date: 2016-07-17 18:43:13 +0800
author: 潘科元
categories: [漢字, 台語漢字探討]
---

<p>台語有一个高級詞，形容路途遠，叫做 ti&agrave;u-u&aacute;n，時常講做四字「路途 ti&agrave;u-u&aacute;n」（lōo-t&ocirc;o ti&agrave;u-u&aacute;n）。教典無收即个詞，干焦有單字「窵 ti&agrave;u」。</p>
<p>我本來想講這就是「迢遠」即个詞，前字有邊讀邊[i&uacute; pian tho̍k pian]个結果，因為「迢」是陽平聲个字，無應該唸去聲 ti&agrave;u，但是即字正爿个「召」就是唸做 ti&agrave;u（佮「招 tsiau」無仝音）。</p>
<p>「迢」字佇甘字典有收兩音 ti&acirc;u、si&acirc;u，攏是陽平聲，若照中古音「迢」个聲母是「定」母字，按呢選 ti&acirc;u 較符合，也較袂予儂感覺「意外」。</p>
<p>不而過，民間咧唸「迢」字，有一个俗音是 thiau，有講「遠路迢迢 hn̄g-lōo thiau-thiau」，戲文「迢迢來到只，緊行莫延遲」（Thiau-thiau l&acirc;i k&agrave;u ts&iacute;, k&iacute;n ki&acirc;nn bo̍k i&acirc;n-t&icirc;），「只」是借音字，本是「此」个意思，佇遮指「此地、此處」，泉腔 ts&iacute;-t&egrave;r 个省音。</p>
<p>閣轉來講 ti&agrave;u-u&aacute;n，臺日大辭典寫做「窵遠」，拄才閣去查「中國哲學書電子化計劃」个語料庫，才發現這是有根據个：</p>
<p>《封神演義》: 昨見殿下負此冤苦，一時性起，反了朝歌，併不曾想到路途窵遠，盤費全無。</p>
<p>「窵」字个台語，確實只有一音 ti&agrave;u，漢字个意思本是目窩[ba̍k-u] 深，引申做「深遠」。</p>
<p>咱鄉親會曉講「路途窵遠」扑算是對戲文學來个。</p>
<p>小結論：lōo-t&ocirc;o ti&agrave;u-u&aacute;n，正字就是「路途窵遠」，毋通寫「路途迢遠」，「迢」字並無 ti&agrave;u 个音，咱鄉親講 ti&agrave;u-u&aacute;n，並毋是將「迢」有邊讀邊个結果。 補充：望遠鏡，台語有照字唸 bōng-u&aacute;n-ki&agrave;nn，也有講「千里鏡 tshian-l&iacute;-ki&agrave;nn」，總--是，阮細漢是聽大儂講「ti&agrave;u-ki&agrave;nn」，教典漢字寫「召鏡」。若是「窵遠」个「窵」是形容詞，但是「召鏡」个「召」是動詞，將遠遠个物件召[ti&agrave;u]較近來，通看較明。台日大辭典另外收「窺遠鏡 kui-u&aacute;n-ki&agrave;nn」，閣註明是新詞，這當今無聽見儂講囉。</p>

