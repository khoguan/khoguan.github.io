---
layout: post
title: 「軒」、「兮」台語音
date: 2016-07-22 13:34:09 +0800
author: 潘科元
categories: [呼音, 台語呼音、腔口(口音)]
---

<p>「軒」--字，佇古早流落來个文獻，像泉腔个《彙音妙悟》，漳腔个《彙集雅俗通十五音》、《廈門音个字典》，攏記 hian，但是目前民間聽會著，無分漳（像宜蘭）、泉（像鹿港），攏唸 ian。</p>
<p>就音理來解說，這是 h- 聲母失落个關係，這雖然算是一種縒音，總--是，即个 h- 佇人類个各種語言攏真容易失落，像英語 what / why 變做 wat / wy。</p>
<p>教典將 ian 歸類做「軒」个白話音，算是一種勉強个歸類：縒音（錯音）通行了後，號做「俗音」，一旦閣較通行、普遍，就算做「白話音」。</p>
<p>「兮 h&ecirc;」變「&ecirc;」也是仝款音理，「兮」本是文言感嘆詞，佇漳泉傳統韻書（彙集雅俗通十五音、彙音妙悟）攏有 h- 聲母，但是成百年來个漢文先，無論漳泉，「兮」往往唸做無 h- 聲母个 &ecirc;（「兮」佇句尾做感嘆詞，通常實調是低調輕聲）。</p>
<p>因為按呢，記錄口語个歌仔冊，真愛借用文言字眼「兮」來表示口語「我 &ecirc;、汝 &ecirc;」迄个 &ecirc;，時常佮「个」--字混用。</p>

