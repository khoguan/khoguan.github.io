---
layout: post
title: 分辨台語第四聲、第八聲个撇步
date: 2016-12-06 14:02:49 +0800
author: 潘科元
categories: [呼音, 台語聲調探討]
---

<p>真濟儂台語第四聲、第八聲分袂清，像：</p>
<p>色 sik4、熟 si̍k8 <br />竹 tik4、敵 ti̍k8 <br />職 tsit4、一 tsi̍t8 <br />捌 bat4、密 ba̍t8 <br />借 tsioh4、石 tsio̍h</p>
<p>即種情形，著愛揣兩字詞，而且以上个入聲字出現佇「非尾字」个所在，迄个入聲字若變懸調，本調就是第四聲；若變低調，本調就是第八聲：</p>
<p>「色彩」前字入聲字變懸調，伊个本調就是第四聲。 <br />「熟菜」前字入聲字變低調，伊个本調就是第八聲。 <br />「竹筍」前字入聲字變懸調，伊个本調就是第四聲。 <br />「敵人」前字入聲字變低調，伊个本調就是第八聲。 <br />「職業」前字入聲字變懸調，伊个本調就是第四聲。 <br />「一隻」前字入聲字變低調，伊个本調就是第八聲。 <br />「捌貨 bat-hu&egrave;」前字入聲字變懸調，伊个本調就是第四聲。 <br />「密密 ba̍t8-ba̍t8」前字入聲字變低調，伊个本調就是第八聲。 <br />「借路」前字失去入聲韻尾變高降調，伊个調頭是懸調，按呢本調也是第四聲 tsioh4。 <br />「石路」前字變低長調，按呢本調是第八聲 tsio̍h8。（讀者問：但是本調第七聲來講，變調了後嘛變低長調啊？請參考下面个法度。）</p>
<hr />
<p>閣有儂第七聲、喉八聲 ( -h8 ) 即兩種調分袂清，像：</p>
<p>爸 pē7、白 pe̍h8 <br />趙 tiō7、著 tio̍h8 <br />炤 tshiō7、蓆 tshio̍h8 <br />會 ē7、狹 e̍h8 <br />tsiō7（即个音無用著）、石 tsio̍h8</p>
<p>其中若是華語有唸第二聲--者，台語就是 -h8，毋是第七聲，像「白 ㄅㄞˊ、著 ㄓㄨㄛˊ、蓆 ㄒーˊ、狹 ㄒーㄚˊ、石 ㄕˊ」</p>
<hr />
<p>但是若是華語是唸第四聲咧，親像：</p>
<p>落（ㄌㄨㄛˋ）台語到底是 lō7，抑是 lo̍h8？ <br />踏（ㄊㄚˋ）台語到底是 tā7，抑是 ta̍h8？ <br />臘（ㄌㄚˋ）台語到底是 lā7，抑是 la̍h8？ <br />獵（ㄌーㄝˋ）台語到底是 lā7，抑是 la̍h8？</p>
<p>查台語字典，就會發現，遮个字攏有唸 -p/-t/-k 入聲韻个文言音：落 lo̍k、踏 ta̍p、臘 lia̍p、獵 lia̍p，按呢頂面个疑問就解決矣－－遮个字攏是 -h8，毋是第七聲，-h8 个唸法就是伊个白話音，按呢伊个文言音才會收 -p/-t/-k 个入聲韻尾。</p>
<p>靠頂面个撇步，第八聲个字 聲調歹判斷个困難大概就通解決九成以上，毋免硬死背甲艱苦罪過[tsē-ku&agrave;]。</p>

