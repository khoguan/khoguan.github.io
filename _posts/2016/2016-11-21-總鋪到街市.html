---
layout: post
title: 總鋪到街市
date: 2016-11-21 15:15:19 +0800
author: 潘科元
categories: [生活台文, 陷眠]
---

<p>去參加一个營隊，睏總鋪，我穿一領長睏褲，早時起來，外褲挔[hiannh]咧，欲出去外口个便所換（因為無分男女，攏蹛仝即間兩排个總鋪厝仔）。</p>
<p>外口是露營區，有種真濟樹仔，我行來行去，雄雄看著幾棟大樓，是大學校園抑是研究院區个形。</p>
<p>我猶原閣穿睏褲，感覺真歹勢，緊走入去一間大樓，想欲去一樓个便所換，但是守衛不准，共我趕出來。</p>
<p>連鞭我出來到鬧熱个街路，五花十色，親像是中囯繁華个大都市，我講華語問一个過路儂：〔請問這是什麼地方？〕伊開喙應，我聽袂清楚，閣問一下真，伊煞笑笑，越頭做伊走。</p>
<p>「這到底是佗位？我欲按怎離開即个所在？」我真緊張，問家己。</p>
<p>「哦喔！我知矣！」</p>
<p>我目睭瞌咧，開始唸南無阿彌陀佛，第一句閣唸袂好勢，唸到第二句，親像電影咧變換場景，phia̍k 一下，所有个景緻攏消失去，目睭前規个變暗，我精神過來矣，只是目睭猶原瞌瞌，哪咧回想拄才个夢境。</p>
<p>雖然我已經醒過來，但是我猶原是佇夢中，一个閣較大个幻夢中，拄才个夢，簡單唸兩句佛號就會使脫離，但是我即陣所佇咧即个深沈个夢，就毋是凊彩仔唸兩句仔佛號就有才調脫離个，著愛念佛念到一心不亂才有可能。</p>
<p>所謂輪迴，也是一个過一个夢境連環相紲[sio-su&agrave;]。重重疊疊个夢，親像永遠脫離袂了，若最後正實脫離了了，大概就叫做涅槃[liap-phu&acirc;n]。</p>

