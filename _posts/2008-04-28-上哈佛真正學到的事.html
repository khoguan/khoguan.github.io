---
layout: post
title: 上哈佛真正學到的事
date: '2008-04-28T19:42:00.003+08:00'
author: 潘科元
category: [讀冊筆記, 學習]
blogger_id: tag:blogger.com,1999:blog-6650897212567019772.post-6066958410522601142
blogger_orig_url: https://www.taigi.page/2008/04/blog-post_54.html
---


<div class="separator" style="clear: both;"><a href="https://blogger.googleusercontent.com/img/b/R29vZ2xl/AVvXsEjI0f_3c6tvwZUf2qxVqwJMqKSzGxadkgoan2R28i5vjM8Y1cyyM8-J86qmGK9F9DejA3PmxjwwwRxA6hJ4pE5zCCRyh-DpgYEBW6IPeIPd_jLn_IG9r_g2AkEx0C8JcKxTYg2UO9ZnwpH6I3SZfHRDSAoiDij09_I3DaGUJ9pzunVT9v0uMcF8FxYX/s1600/%E4%B8%8A%E5%93%88%E4%BD%9B%E7%9C%9F%E6%AD%A3%E5%AD%B8%E5%88%B0%E7%9A%84%E4%BA%8B.jpg" style="display: block; padding: 1em 0; text-align: center; clear: left; float: left;"><img alt="" border="0" data-original-height="280" data-original-width="200" src="https://blogger.googleusercontent.com/img/b/R29vZ2xl/AVvXsEjI0f_3c6tvwZUf2qxVqwJMqKSzGxadkgoan2R28i5vjM8Y1cyyM8-J86qmGK9F9DejA3PmxjwwwRxA6hJ4pE5zCCRyh-DpgYEBW6IPeIPd_jLn_IG9r_g2AkEx0C8JcKxTYg2UO9ZnwpH6I3SZfHRDSAoiDij09_I3DaGUJ9pzunVT9v0uMcF8FxYX/s1600/%E4%B8%8A%E5%93%88%E4%BD%9B%E7%9C%9F%E6%AD%A3%E5%AD%B8%E5%88%B0%E7%9A%84%E4%BA%8B.jpg"/></a></div>

<p>
冊名：上哈佛真正學到的事－－哈佛關鍵態度，帶你跨入領先群<br />作者：姜仁仙<br />譯者：蕭素菁<br />出版社：先覺<br />出版日期：2008年02月29日<br />定價：260箍</p><p>這本冊是一个韓國女記者寫个。伊佇職業場捙拚十冬，不止有成就。得著公司補助，予伊去美國Ha-bat(Harvard)大學讀一冬研究所。伊著哪讀冊，哪做採訪，出業後，完成這本報告，有影一兼二顧。</p><p>這本冊無講著啥乜卡具體个學習个法度。主要个著是副題所講个「關鍵(kuan-kiān)態度」。內底包括伊身為一个Ha-bat研究所菜鳥仔个心情變化，其他Ha-bat學生个訪問，別儂相關著作个精華，閣有一寡資訊。</p><p>伊有提起一點誠有景。Ha-bat鼓舞學生互相競爭，姻个商學院有一个相當嚴gâi个規定，一个學生若一學期有三科攏佇班上吊車尾（分數徛佇全班尾後十分之一），伊个記錄隨會出現佇學校行政人員个電腦螢幕頂面，按呢姻叫做&quot;hit the screen&quot;。一旦汝 &quot;hit the screen&quot;，教授著會組織一个委員會，叫汝去參詳，愛汝提出一个讀冊計畫，想辦法挽救家治个成績。雖然入來个學生，本底著攏已經是資歷hiánn-ba̍k个一流人才矣，但是逐年猶原會有幾个仔儂，因為拚同學袂過，姑不將來休學个。</p><p>若耶胡(Yale)大學著無共。姻無用制度來鼓舞學生相拚，成績無分級，干那分及格佮無及格兩種。但是學生家治iá是會自動自發，毋敢放鬆。</p>
