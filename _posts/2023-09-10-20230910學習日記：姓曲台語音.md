---
layout: post
title: 2023-09-10學習日記：姓「曲」台語按怎唸？
date: 2023-09-10
author: 潘科元
categories: [日記]
---
## 學習台語

繼續寫 *Iù-tī Khò-pún* 第三課个比較，猶未寫完。

### 姓「曲」台語按怎唸？

阿綠小姐來問我，我才發現，字姓「曲」台語竟然唸 Khiau！
有三份資料攏唯一唸 Khiau，包括甘字典、台日典、新教典附錄姓名唸法查詢。

但是按呢唸，真驚現代台灣儂袂接受，因為 khiau 是死亡个婉轉講法之一。
叫儂 Khiau\--先生，Khiau 小姐，毋捌\--个聽著，掠叫咱是咧言語霸凌--儂咧！

我心肝內無反對唸文音 Khiok 就好。總是，咱著尊存姓名个主儂，
若有姓「曲」个鄉親，才拜託賜教一下，請問恁攏按怎唸家己个姓？
感恩！

### 姓「白」、「史」台語音

補充兩个「照甘字典佮台日典記載，會予現代台灣儂大著驚个字姓唸法」：

一、白：Bat。無論甘字典、台日典，「白」做字姓，唯一音唸 Bat，第四聲，
不可思議个音！台日典網路台譯版特別佇【白 pe̍h】字目 增加一个義項「姓」，
雖然原冊無。

目前姓「白」个台灣儂，我所知攏自稱姓 Pe̍h。黑人廣播劇團陳山林老師佇一齣
電台布袋戲內底，有一个人物「白文邦」，伊唸 Pi̍k Bûn-pang。

二、史：Sái。無論甘字典、台日典，「史」做字姓，唯一音唸 Sái。

俚笑語：陳林李蔡史[Tân Lîm# Lí Tshuà Sái#]，鄭趙呂劉高[Tēnn/Tīnn Tiō# Lī/Lū Lâu Ko#]。
十个字姓，按呢唸落來，予儂想歪對別種意思去。

「史」做字姓唸 Sái，早就廢捒矣，我所知逐个姓「史」个儂攏自稱姓 Sú（文音）。

小西園許王老師有一齣布袋戲，內底有一个人物出場，講「我姓 Sú」，
後台个儂喝講「姓 Sái」，迄sian 人物就足受氣。可見，傳統布袋戲个年代，
姓「史」个儂就足慼 Sái 即个音矣。

## 學習日語

讀 JapanesePod101.

## 學習電腦

讀 *Learning Perl 6*.
