---
layout: post
title: 2019-12-21高雄拚場遊行前
date: 2019-12-21 09:41:19 +0800
author: 潘科元
categories: [四句連（四句聯）]
---

<p>拜五上北辦代誌，下晡五點外欲轉，煞買無高鐵坐位，想講家己欠考慮，逐禮拜五暗攏嘛真濟儂欲轉南部，煞袂記得先定位。</p>
<p>坐自由座轉來厝裡，看政論節目才知影，即禮拜台北到高雄个高鐵票毋但拜五下晡買無位，連拜六早起嘛攏無位矣。</p>
<p>拜六下晡高雄有兩場同齊舉辦个大遊行啦！</p>
<p>高雄大路挵曠闊 Ko-hi&ocirc;ng tuā-lōo l&ograve;ng-kh&ograve;ng-khuah. <br />遊行口號隨儂喝 I&ucirc;-h&icirc;ng kh&aacute;u-hō su&icirc; l&acirc;ng huah. <br />空喙深深阮欲抹 Khang-tshu&igrave; tshim-tshim gu&aacute;n beh buah. <br />雜草長長阮欲割 Tsa̍p-tsh&aacute;u tn̂g-tn̂g gu&aacute;n beh kuah. <br />䆀鬼驚甲咇咇掣 B&aacute;i-ku&iacute; kiann kah phi̍h-phi̍h-tshuah. <br />明年卜會夆收煞 M&ecirc;-n&icirc; poh ē h&ocirc;ng siu-suah. <br />緊呼鐵粉來擺撥 K&iacute;n khoo thih-h&uacute;n l&acirc;i p&aacute;i-puah. <br />代誌毋知怎收煞 Tāi-ts&igrave; m̄-tsai tsu&aacute;nn siu-suah?</p>
<p>註：</p>
<p>一、siu-suah 有兩種意思：驅煞、收場。台日典分寫做「收煞」、「收息」；教台典攏寫「收煞」，。</p>
<p>二、卜會 poh-ē：真有可能會。</p>
<p>三、擺撥 p&aacute;i-puah：排除災厄，時常用佇「神明擺撥」。</p>

