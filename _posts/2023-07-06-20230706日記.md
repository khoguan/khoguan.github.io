---
layout: post
title: 2023-07-06日記
date: 2023-07-06
author: 潘科元
categories: [日記]
---

熱甲走無路，中晝時，房間內36度。著像狗仔按呢，開喙 nà-tsi̍h，hé、hé、hé，一直吐氣來散熱\[sàn-jia̍t\]。

---

朋友咧學道術，畫符催咒，按算欲中年轉途，我婉勸\[uán-khuàn\]伊講：

> 這是超自然个能力。照我所知，欲得著即種能力，而且用來做職業，
著愛付出相當个代價（毋但是學費爾爾）。一个儂个運途如何，
是因果業力所致，欲提儂錢財共儂消災改運，難免愛替伊擔因果，
這著愛家己有長期个修持才會堪得。  
若是佮冤親債主有關係个，著佮鬼神談判，品文品武。  
名作家、女權運動者施寄青本來真健康，五、六十歲閣有好身材
thang穿 bikini 翕相。後來伊踏入超自然个世界，佮通靈者合作，
替儂看前世今生，勸儂改惡從善。  
結果伊家己 68 歲雄雄就過往去矣。
{: .prompt-info }

常在佮神鬼盤撋\[puânn-nuá\]，佮無形\[bû-hîng\]長佮\[tn̂g-kah\]，
會影響咱陽間儂个壽元，因為頻率無仝，定定接觸，會互相干擾。
這就是「敬鬼神而遠之」个道理。

---
Jekyll Chirpy theme 个 .prompt-info 佮 .prompt-warning 攏用 fontawesome 个
circle-exclamation (`'\f06a'`)，按呢毋著，前者應該改用 circle-info 也就是
`'\f05a`。我有去 github cotes2020/jekyll-theme-chirpy 提出 PR。

---
有讀寡 Satori Reader 文章佮補充影片。
