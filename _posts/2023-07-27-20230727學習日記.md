---
layout: post
title: 2023-07-27學習日記 
date: 2023-07-27
author: 潘科元
categories: [日記]
---
## 學習台語

今仔日共阿如改成\[ké-tshiânn\]朗讀稿。官方徵稿網站有提供 Word 檔見本，
套用入去，比阿如原稿好看、好讀濟咧，其實內容仝款个物件。這就是排版个重要。

阿天兄昨昏留言，大篇討論 ka-lí / sap-bûn 借詞个語源，佮洪老師个講法無仝。
感覺學院學者較對重\[tuì-tiōng\]統治者傳播語言予庶民个觀點，
阿天迄種觀點較關心無仝語言、國族个庶民互相接觸、交流个歷史。

## 學習日語
今仔日無讀著。

## 學習電腦

朋友欲買 M2 Macbook Air 15"，來問我意見。即馬 MBA 直接 16GB RAM 起跳，
閣起去是 24GB。半年外前，我閣咧躊躇是欲買 8G 抑是 16G 个 Mac mini。
彼 8G 實在傷少，買 16G 是起碼个。

Apple 無啥定著，有時會推出一寡連鞭就過時个規格抑是低路設計，
閣用「國王个新衫」故事內底裁縫師个宣傳術來共消費者洗腦。
我 2018 年个 Macbook Pro，迄種 touchbar、蝴蝶齒盤，攏是一看、
一摸就知影蓋兩光个設計，今早就淘汰矣。目前 iPhone 佮 Macbook
額頭破一大隙\[khiah\]个設計，通予儂嫌講是破格，著愛緊閣重設計才著。
