---
layout: post
title: 「泳、詠、咏」台語音
author: 潘科元
date: 2023-04-30 12:30:00 +0800
categories: [呼音, 漢字台語音]
tags: [教會公報]
---

## 「泳」字台語傳統音vs.現代音

「泳、詠、咏」傳統台語音是第七聲 **īng**（對應漢語中古音「為命切」），
但是生活中無用著（儂名較有可能會用著）。戰後才吸收「游泳 iû-**íng**」
做日常話（台語本底講【泅水 siû-tsuí】），將「泳」唸做 íng，
一方面是有邊讀邊，照「永」--字來唸，一方面是綴華語个調類（上聲）。

### 教會公報有講著「游泳」無？

[教會公報 1960.05]( http://minhakka.ling.sinica.edu.tw/bkg/ke-si/khoann-chheh.php?chheh=1&hioh=198923&thau=3461847&tng=1&gi_gian=hoa)才開始出現 _iû-éng_，
[1961.05](http://minhakka.ling.sinica.edu.tw/bkg/ke-si/khoann-chheh.php?chheh=1&hioh=200888&thau=4321848&tng=1&gi_gian=hoa)、
[1967.10](http://minhakka.ling.sinica.edu.tw/bkg/ke-si/khoann-chheh.php?chheh=1&hioh=205051&thau=6192499&tng=1&gi_gian=hoa) 閣有兩篇，
攏是唸俗音。教會公報無出現過 _iû-ēng_。若是在來台語詞，教會公報有 10 篇寫著 _siû-chuí_，
第一篇出現佇 [1908.09](http://minhakka.ling.sinica.edu.tw/bkg/ke-si/khoann-chheh.php?chheh=1&hioh=193757&thau=1095435&tng=1&gi_gian=hoa)，現現比「游泳」早濟咧。

## 「泳、詠、咏」傳統唯一音 īng

「泳、詠、咏」，台語字音是第七聲 īng，有對應漢中古音「為命切」。
佇傳統个閩、台韻書字典，像泉腔《彙音妙悟》、漳腔《彙集雅俗通十五音》、
台灣嘉義《彙音寶鑑》、甘牧師《廈門音新字典》也確實只收即个唯一音。

總是，我知影，現代台語儂罕得有儂捌即个 īng 个音矣，叫怹即幾字按呢唸，
真勉強。尤其是「泳」字。

### 「詠、咏」个台語音實例

「詠、咏」字，有跟老先生讀過台語漢文个儂就知影是唸 īng，
《三字經》有：

> 蔡文姬，能辨琴；謝道韞，能詠吟。  
> Tshài Bûn-ki, lîng piān khîm; Siā Tō-ùn, lîng īng-gîm.  

我有學生名字有「詠」字，我講唸 īng 是正音，伊講怹爸爸（是台語文界有名个儂）
唸 íng，按呢我也尊重。

## 「署」字个台語正音佮變音
### 「衛生署」台語音

「署」字也有類似現象，電台賣藥仔，逐家攏講
【衛生署許可 uē-sing-sú hí-khó】，其實「署」字本來个台語音是第七聲 sū
（對應漢語中古音「常恕切」）。各位聽好查台日典，伊有收七、八个有「署」字个詞，
攏嘛唸 sū，並無 sú 个音。

### 「長官公署」台語音

毋過，自從蔣家軍入台，設立「長官公署」，台灣儂就開始講 Tiúnn-kuann Kong-sú 矣
（吳守禮教授字典《綜合閩南臺灣語基本字典初稿》就有提起）。
「署」佮【暑 sú】字形倚倚，真容易變音 sú。華語先變上聲，台語綴咧變。

## 討論：hái-íng 過去有寫「海泳」

即篇个內容佇面冊鋪出來了後，張阿天兄來寄話，講歌仔冊大風湧个 tuā-íng
有寫做「大泳」，也有水圳名號做「三角泳支線」。我Google著「三角泳支線」
是台中大雅\[Tāi-ngé\]一條水圳个名稱。

### 戰前歌仔冊寫「海泳」一例

佇[台大圖書館歌仔冊數位典藏網](https://dl.lib.ntu.edu.tw/s/kua-a-tsheh/kua-a-tsheh-search?q=)，
我無查著「游泳」，但是有查著借字寫法个「海泳」出現佇兩本歌仔冊。
一本是《新編國語白話歌》（國語指日語），日本時代台北周協隆書店1934年印刷發行，
1937年再版，其中一葩是：

> 海泳日本廣ナミ　デンチ臺灣廣電池　ニンギヨシバイ布袋戱　サジ改說廣湯匙

（註：「日語「人形芝居」是にんぎょうしばい）。

### 戰後歌仔冊寫「海泳」一例

閣有查著「海泳」出現佇戰後竹林書局1971年版个《孫悟空大鬧水宮」》一集
（印佇《桃花過渡歌》後壁），有寫：

> 夜叉懇求省神聖　按盞海水分双平　汝那不驚大海泳　通好來去報老龍

### 戰前歌仔冊寫「海永」一例

竹林个歌仔冊真濟是重排印日本時代別間出版社个歌仔冊，共儂改動一寡字句。
伊這孫悟空歌仔冊，我有揫\[tshiû\]著較早个版本，是玉珍漢書部1933年
《孫悞空大鬧水宮地府歌》第一集，內底个用字是「海永」：

> 夜叉懇求省神聖　按盞海水分雙平　汝那不驚大海永　通好來去報老龍

### 古地名「三角湧」

Hong-íng 个 íng，古早也有寫做「湧」字，像三峽古地名是「三角湧」，佇歌仔冊
《最新週遊歌》上本（黃塗活版所1927年印刷發行）有寫著：

> 火車起行如雷轟　鶯歌石驛又宿停　對面就是三角湧　出有鶯歌對大鵬

註：「如雷轟」个「轟」字，遮愛唸 ing，才會鬥句。甘字典「轟」字文音就是按呢唸。

所以即个 hái-íng、hong-íng 个名詞 íng 佇日本時代民間个寫法至少有「湧、永、泳」
三款。

### 結論

真多謝阿天兄來賜教。照頂面我整理出來个資料來看，我目前暫時个結論：
戰前个民間用字確實有寫「泳」唸 íng，不而過毋是指「游泳」个「泳」，
是借字个性質。按呢寫唸个儂當中，可能也是有儂知影「泳」本義是做動詞用，
字音是 īng。甘字典除了收「泳」个本音 īng，本義"bih kiâⁿ tī tsúi-tóe, chhàng-bī;
 tiàm-bī lâi thit-thô."，閣用「泳」字來寫口語動詞 **bī**（就是 tiàm-bī 个 bī），
台日典即个 bī 也是寫「泳」字。
