---
layout: post
title: 現步我對聖經个看法
date: '2009-07-16T01:59:00.001+08:00'
author: 潘科元
category: [讀冊筆記, 經典] 
tag: 聖經
blogger_id: tag:blogger.com,1999:blog-6650897212567019772.post-1181241535247254639
blogger_orig_url: https://www.taigi.page/2009/07/blog-post.html
---

<p>(2009-07-08)<br /> 以下是寫予少年朋友，一个敬虔个耶和華見證人，講著我最近讀聖經个一寡無成熟、未定著个想法，內底个漢字，除了「儂」以外，攏照教育部所推薦个，佮我慣勢用个無同[b&ocirc;-t&acirc;ng]。</p><hr /><p><span style="font-size:110%;"><p>舊約我已經讀完四本，也就是摩西五經已經讀完五份四[gōo-hūn-s&igrave;]。我會繼續耐心讀落去。<br /><br />我欲共你講，對一个食菜戒殺的異教徒(inn7-kau3-too5)來講，欲體會兩三千年前的以色列儂所寫的冊，怹講彼是造萬物之主上帝的話語，實在真食力。<br /><br />到目前為止，我對摩西五經前四經所感受著的上帝，是一个直來直去，目睭賠目睭、喙齒賠喙齒，你聽我的話，我就予你牛羊、土地、平安快樂；你無聽我的話，毋拜我，去拜別的神明，我就變面受氣，予你規家伙、規家族、規民族攏總死甲足歹看的神明。<br /><br />而且伊一遍閣一遍交代摩西，吩咐以色列儂，著愛按怎刣牛倒羊，用活物的肉、血、油，燒予芳芳，共伊祭拜，甚至用手活活 tsun7斷鳥仔的頷頸，用血hiu3祭壇，來共伊拜。<br /><br />類似按呢的內容，充滿佇我所看完的兩百頁紙張內底，行過賣臊物(tsho-mih8)的食食(tsiah8-sit8)店，攏會無爽快的我，愛予我的心硬，才看會落去。<br /><br />按呢的要求，耶和華後來敢捌顯現出來共信徒講，以後恁毋免閣按呢拜我矣，敢有？我臆是無。只是因為歷史的變遷，所以後來的信徒無按呢做？若按呢，後來一直到今仔日的基督徒攏違背耶和華的交代矣。抑是因為有一寡先知，抑是耶穌講，因為上帝佮咱的約定改矣，所以，咱以後莫閣刣牛刣羊刣鳥仔拜上帝矣，只要讀經、祈禱、靈修就好？我毋知，我會繼續讀落去，看後壁有講無。<br /><br />我所看著的摩西前四經，是以色列儂按怎對埃及逃亡出來以來，行到佗位，就刣儂、搶掠<br />(tshiunn2-liah8)到佗位的歷史。怹的理由，就是：因為其他的民族攏總毋拜耶和華，獨獨以色列族，閣願意勉強拜耶和華，所以其他的民族，攏總愛予死；iah以色列儂的中間，若有信心無堅定的，佇半路中踅踅唸，發出不滿的聲音的，耶和華共款會降災禍(tsai-e7)、瘟疫(un-ik8)，予怹死，怹無別項選擇。連摩西嘛因為捌有一擺無啥尊重耶和華，所以耶和華後來就毋准伊行到迦南地，予伊死佇半路。<br /><br />以色列儂將別个民族，有作戰能力的tsa-poo丁攏總刣死了後，將婦女佮囡仔掠轉來。摩西知影，真受氣，共怹罵。叫怹愛閣將遮个完全無抵抗能力个婦孺(hu7-ju5)攏總刣死，kan-na留毋捌佮tsa-poo同房(tang5-pang5)个查某囡仔。（留落來以後，按怎對待怹，我無看著，我嘛毋敢烏白想。）<br /><br />我懷疑，舊約的上帝，佮新約內底，耶穌所講的上帝，毋是共一个上帝。<br /><br />我有另外買一寡解說聖經的冊來看，親像盧俊義牧師的《牧師，我有問題--舊約篇》，伊的解說，有予我加知影一點仔彼陣的歷史，但是並無化解我以上的懷疑。<br /><br />有一个真大的問題，就是，耶和華並毋是顯現佇全以色列儂，當然，嘛無顯現佇你我的面前，<br />講出伊的誡命(kai3-bing7)，伊是透過傳話者，親像摩西的喙來予咱知的，咱欲按怎知影摩西遮的先知的喙，真正攏照造物主上帝的意志講話，無參雜(tsham-tsap8)伊個人的意志？<br /><br />目前个我，較欽服(khim-hok8)耶穌的所行(soo2-kiann5)所講。<br /><br />我毋但會繼續耐心讀落去，我嘛會調整心態，盡量用閣較謙虛的心來讀，總是，這真無簡單。<br /><br />阮異教徒所信仰(sin3-giong2)的典型(tian2-hing5)，是無論按怎，攏袂受氣，永遠用無邊無盡的慈悲心、憐憫心(lin5-bin2-sim)來對待一切眾生，絕對袂傷害怹、閣欲想盡一切辦法解救怹脫離一切痛苦的覺悟者。<br /><br />科元</p></span></p>
