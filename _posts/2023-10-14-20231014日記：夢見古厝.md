---
layout: post
title: 2023-10-14日記：夢見古厝 
date: 2023-10-14 
author: 潘科元
categories: [日記]
tags: [廈英大辭典]
---

以前我三不五時就會夢著我个儂出現佇古厝、古廟、古蹟裡。

今有歲\--來，身心機能較衰退，連夢也感覺做較少矣。扑算毋是真正較罕得眠夢，
只是siunn thiám，精神了後就差不多攏袂記得矣。

今仔透早，閣再夢見古厝矣。佇夢中聽著儂講彼是客儂个古厝。 
我佮幾个仔朋友先行入去一落古厝个其中一間房參觀。毋知按怎，
欲閣行過去仝迄落个大廳个時，我遐个朋友就毋矣。干焦我一个先行出房門，
閣對大廳个大門行入去（客儂个建築，大廳佮房間內底無門相迥）。
我發現大廳是用來做漢學仔个路用，椅桌照當年咧教冊个原樣，
壁裡閣有一寡仔字紙 貼咧，但是已經毋是古早完整个模樣矣。
我攑頭看頂懸个椽仔桷仔，維護了真好，也真清氣。

夢中个我，一時大感激，煞 háu\--出來。

（隔工閣有夢著佮阮兄哥去佇一个古蹟）

---

附註：

台語動詞【感激 kám-kik】，舊用法毋是指主詞「真心感謝」（教典定義），
是指主詞「感發激動、激勵」受詞。若是名詞用法，主詞「受感激」，是指伊
「被感發激動、激勵」。廈英大辭典定義：

> (p.193) **kám**  
> **kám-kek**, to affect the heart with emotion or influence.
>
> (p.205) **kek**  
> **kám-kek**, to influence by kindness, favour, grace, etc.
{: .prompt-tip }

教會公報 1888.01（當時叫做 Tâi-oân-hú-siâⁿ Kàu-hōe-pò）*Chú ê chhân sī sè-kan.*:

> Sui-jiân chiah gûi-hiám, lâng iû-goân ài khì, chiū sī èng-giām Pó-lô só͘ kóng,
> Ki-tok ê thiàⁿ-thàng kám-kek goán.
{: .prompt-tip }

「甲感激乙」，是甲（儂、事物等）使乙（儂）得著感激、感動。若現代華語佮現代台語是變做
「甲感謝乙；甲對乙懷抱感謝之情」个意思，方向倒píng。

教會公報 1888.06 *Kàu-hoē ê Siau-sit.*:

> Lán tāi-ke tio̍h tha̍k chit-hō ê chheh, thang siū kám-kek, bián-lē;
> iā tio̍h kiû Siōng-tè tī lán ê tiong-kan heng-khí chē-chē lâng chhin-chhiūⁿ
> i-ê khoán, thang sì-kè thoân Chú-ê hok-im, hō͘ chèng lâng thiaⁿ.
{: .prompt-tip }

