---
layout: post
title: 2023-07-13日記
date: 2023-07-13
author: 潘科元
categories: [日記]
tags: [四句連（四句聯）]
---

2023-07-09禮拜日，去高師大教典回流營講課，下課个時，
學員在內个阿綠小姐真好意，專工攢十幾粒𪜶ta-ke家己種个時計果，
用古錐个環保布袋仔貯咧，捾予我。

我pōo-pîn毋捌食即號物，後來私訊問伊，伊教我講：破兩爿，
用湯匙仔khat來食。我試食看覓，酸酸甜甜，內底个子略仔siâng細粒粉圓，
中心閣有烏烏个細粒子。直接吞落去，驚歹消化，會放銃子；哺予碎才食，
彼烏子閣哪沙仔咧。閣私訊問阿綠，應講伊攏直接吞落去。

感謝阿綠小姐，果子送阮\-\-無打緊，閣著撥工教阮按怎食。

> 台南鄉親有分張（Tâi-lâm hiong-tshin ū pun-tiunn.）  
阿綠熱情媠姑娘（A-*lǘ* jia̍t-tsîng suí koo-niû.）  
時鐘瓜仔來犒賞（Sî-tsing-kue-á lâi khò-siúnn.）  
阿元欲食費思量（A-guân beh tsia̍h huì su-niû.）
{: .prompt-tip}

今仔日有讀寡 Satori Reader。
