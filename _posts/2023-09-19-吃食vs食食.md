---
layout: post
title: 台語動詞 "tsia̍h" 正字是「吃」毋是「食」？ 
date: 2023-09-19
author: 潘科元
categories: [漢字, 台語漢字探討]
---

面冊社團「臺灣話資料交流所」有一位社員 Z.T. 先生提出四點意見，以下是頭兩點：

> 研究台語應該認識漢字文字學
> 
> 1，台語/廈門話可能是承傳古商代的古詞彙最多的現代漢語的一支語言。
> 漢字發展自表意的商代甲骨文，因此台語與漢字有關連，
> 研究者必須具備初步的文字學知識。
> 
> 2，我當一個非專業的台語硏究者，反對固執「專家」的誤導。
> 如台語 /tsia1/ , /tsiah8/ 字是「吃」。「吃」是「喫」的簡字，與「口吃」
> （英文statter) 無關。今天讀到張大春的著作有同樣見解。同義複合詞
> （tautomaric compound words) 「吃食」不是「食食」，中國學者李如龍的論文不正確，
> 故音韻學家固執也不可盲從。
{: .prompt-info }

伊个意思是講台語「tsia̍h-si̍t」正確个漢字是「吃食」，毋是「食食」，
咱無應該盲從[bông-tsiông]固執个音韻學家。

我有共伊留言講：

> Z.T. 先生開宗明義第一條就寫講台語傳承真濟商代詞彙，商代使用甲骨文，
> 所以研究台語著愛了解文字學。
> 
> 若論到主張台語傳自商代語言，而且閣精通文字學个老前輩，當然就是陳冠學老先生。
> 伊著作等身，其中就包括《象形文字》(1979三版) 佮《臺語之古老與古典》(1984改訂版)，
> 即兩本冊我幾十年前有讀過，今[tann]閣搜[tshiau]出來確認，
> 佇後者 p.49 有發現伊是用「吃食」來寫台語 tsia̍h-si̍t。
> 這可能就是 Zun Tan 先生認為台語 "tsia̍h" 正字是「吃」个由來。
> 
> 不而過，咱查陳冠學先生晚年遺作《高階標準臺語字典》上冊(2007) p.190-1
> 「吃」字目，伊只標兩音 Kit 佮 Kiat。
> 
> 【吃 Kit】有兩義：1. 語病。2. 笑聲。
> 
> 【吃 Kiat】（伊註「同喫字」）解說有講：「飢餓大量吞食的動作，臺語叫做吃，
> 北語以為普通進食的動作，語義有很大的差距。（中略）。當以臺語為正。」
> 
> 原來咱台語講「一睏 kiat 幾落碗」个 kiat，陳冠學先生認為就是「吃」字。
> 若是北語寫「吃」字來表示普通進食的動作（也就是台語所講 "tsia̍h" 个意思）
> 是「不正」个用法！
> 
> 陳冠學先生 天不假年，伊歸仙進前，無機會完成即部字典个下冊，
> 上冊只寫到四畫个部首，無寫到「食」字部。但是對頂面引文來分析，
> 咱百面會使確定，陳冠學先生晚年个時，反對用「吃」字來寫台語个 "tsia̍h"。
{: .prompt-tip }

結果伊共我應講：「我曾與故陳冠學先輩通訊。他對我說：你研究台語我放心。」

我寫：「先生主張 tsiah8 正字是「吃」即點也有得著陳冠學先生个認可？」

伊寫：「Yes sir. He told me from his tomb to my dream?」

我最後應講：「用託夢个代誌來證明家己个主張，按呢我也無話通講矣。先生汝請。」

