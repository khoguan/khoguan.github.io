---
layout: post
title: 「公升」台語按怎講？
date: 2023-07-19
author: 潘科元
categories: [呼音, 台語呼音、腔口(口音)]
---
## Hak冰箱，算公升

尾晡仔，媽媽發現已經使用一二十年久个冰箱完全袂冷矣，
就叫我載伊去閃電電器行買新个。

閃電電器行攏賣國際牌个。其中新型个冰箱有三門、四門、開袂了个門，
媽媽用袂慣勢，最後猶原選傳統型--个，頂棧冷凍，下棧冷藏，冷藏室開起來，
下底是囥果子个大屜。

舊个迄台照伊門頂个貼紙所寫，容量是610公升[kong-tsin]，一年愛食欲600度電。
新个即台是650公升，一年食350度電，mooh-tah 變頻个，加真省電。

我佇電器行講遮个數字予媽媽聽，提起著幾若擺 **kong-tsin**，
頭家娘叫是我咧講「公斤」\[kong-kin\]，講冰箱个大細是算 kong-sing 个。

我共解說講，容量个單位，台語个講法，像米算一斗\[táu\]，十升\[tsin\]一斗，
若公制个，就是「公升」\[kong-tsin\]，毋是咧講重量个「公斤」\[kong-kin\]。

頭家娘佮我頂下歲仔，台語个語感扑算也佮我差不多，若我細漢毋捌聽阮媽媽講著
kong-tsin 即个詞，我穩當也是會唸文言音 kong-sing 到老！

阮兜開機械五金行，也有賣機械用油，細漢个時，有一擺我佇亭仔跤
咧抽大跤油桶內个油出來分裝。問阮媽媽講這一大桶貯偌濟，
伊應講五十加侖\[ka-lûn\]，差不多兩百 **kong-tsin**。

當時个我，一方面知影伊是咧講「公升」即兩字，一方面心內閣憢疑伊个唸法，
家己認定這明明是唸做 kong-sing 才著啊！所以喙裡重複講一遍伊唸个數字，
但是單位就唸做 kong-sing。阮媽媽也聽有，也無講我唸毋著。

我二十幾歲研究台語了後，才智覺著台語字音有文白音个差別，像「升」字就是：
**文音 sing**，**白音 tsin**，而且容量單位應該採用白音 tsin，
較有一致性，無應該唸 sing。雖然「升官、升等、升級、升降、升旗、高升（昇）」
攏是唸文音 sing。

補充：「公升」台語另外有外來語講法：lip，源頭應該是英語 liter。
去加油站搭油，會使講「kiú-ngóo--ê, sann-tsa̍p lip」（九五--个，
三十 lip。」
