---
# the default layout is 'page'
icon: fas fa-info-circle
order: 4
---

# 【潘科元台語文理想國】新站

> 頭戴台灣天  
> 跤踏台灣地  
> 喙講台灣話  
> 手寫台語文  
{: .prompt-tip}

## 台語文理想國舊站

十外年前，部落格（英文weblog/blog，也叫做網誌\[bāng-tsì\]）當興\[tng hing\]，
我也去中華電信推出个部落格服務站 blog.xuite.net 開設三本網誌：
【潘科元台語文理想國】、【話蕪落、話毋落、話舞落】、【蟫魚个手摺簿仔】。

「台語文理想國」个「日誌敍述」(tagline)是：  
> 托\[thuh\]一塊 khih-kak hâm-sau 个粗 huî 缽\[puah\]，四界 kâng 分个台語乞士\[khit-sū\] 所寫个雜糙文

「話蕪落」个日誌敍述是：  
> 抾句讀\[khioh kù-tāu\]，練台語。潘科元另外一个網誌。PHUANN Khoguan's yet another Taiwanese weblog.

「蟫魚」个日誌敍述是：  
> Tsián-hî ê tshiú-tsih-phōo-á: 潘科元讀冊小記。

對2006年4月24號到今，我佇「理想國」 鋪出 947 篇文字，佇「話蕪落」鋪出 37 篇文，
佇「蟫魚」鋪出 27 篇，計共 1011 篇文字。差不多攏是寫台語文，有幾篇仔寫華文，
也是咧討論台語文个問題。

## xuite.net 宣布收擔

因為新型態个社群網站興起，像面冊(Facebook)、Instagram、Line，將群眾攏吸引過去，
舊型个部落格漸漸少儂愛用，xuite 到今年2023也經營袂落去，公告講欲關站矣。
我著緊揣所在將遐个「家己褒，袂臭臊」个文章攏轉移出去。

## 揣所在徙岫

本來欲將理想國新站徙去我早就有設\-\-个，佇 khoguan.blogspot.com 个網誌，
過程中有拄著一寡限制，像講伊無容允用戶一日上傳超過50篇文，閣有各種無利便。

佇面冊看著巷仔內个朋友 Pektiong 兄相報，講會使利用 Github Pages。
我研究、試用了感覺袂䆀，就是各位目睭前看著个即个站。

## 用 Github Pages 囥我个網誌

Github Pages 適合有程式編寫、網站設計个概念个儂使用。踮家己个電腦安裝
Jekyll 程式套件，配合佛心人士提供个免費網站主題(theme)，建置\[kiàn-tì\]
規套網站，上傳去雲頂个 Github 口座同步，Github 會接手自動替咱建構(build)
佮發布(publish)出來。

Github Pages + Jekyll 所建置出來个網站，也具備 PWA (Progressive
Web Application)个功能，予使用者下載來家己个電腦、手機仔，變成一个 App，
予咱个網誌个愛護者閣較方便來收讀。
